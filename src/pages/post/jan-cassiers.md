---
id: 902
title: Jan Cassiers 
category: De Platenkast
groups: OnderGronds/ Throatsnapper
date: 2016-12-28T13:31:08+00:00
author: Seppe Van Ael
layout: post
permalink: /news/de-platenkast-jan-cassiers/
image: 10926421_754800287944541_8531169210684657359_n-e1482930791994.jpg
---
**OnderGronds is een onmisbare speler in de Antwerpse metalscene. Verschillende keren per maand doen ze Het Bos en Antwerp Music City zware metalen aan. Jan Cassiers stond mee aan de wieg van OnderGronds. Wij vroegen ons af met welke platen het allemaal begon en welke platen Jan zijn bijgebleven doorheen de jaren. Het enige dat je dan kan doen is de platenkast van deze sympathieke metalhead opentrekken&#8230;**

**Om te beginnen: cd of vinyl?**
  
Beide eigenlijk. De laatste jaren koop ik meestal mijn muziek op plaat, maar als het echt goed is, en het muziek is om in de auto te luisteren, dan koop ik het nog eens op cd. Ik heb nog nooit gedownload en weet zelfs niet hoe ik daar aan zou moeten beginnen. Ook zit ik er niets mee in om een plaat of cd te kopen na een goed optreden van een groep, ik ben niet hipster genoeg om enkel dingen op plaat te willen kopen. Zelf als er enkel cassettes zijn koop ik dat wel, maar dat is dan weer wel hipster.

**Door welke plaat ben je echt in aanraking gekomen met de muziek die je nu luistert?**
  
Echt het allereerste moet Nirvana – Nevermind en Guns N Roses – Use Your Illusion geweest zijn op cassette. Die had ik gekregen van men vader, waarom weet ik wel niet meer. Het eerste dat ik zelf kocht was Channel Zero – Unsafe en Sepultura – Morbid Visions in de Free Record Shop in de Abdijstraat in Hoboken. Ik weet nog goed dat die van achter den toog “innige deelneming” zei tegen men moeder, hahaha! De eerste “echte” underground platen waren op men 15 jaar denk ik. Dat waren Burzum – Aske en Amorphis – Tales from the thousand lakes.

**Wat is je favoriete Belgische plaat?**
  
Hmm, moeilijk om te beantwoorden. Enthroned met Prophecies of Pagan Fire blijft wel een klassieker natuurlijk. Al de 7” van Brutus zet ik wel eens geregeld op, en natuurlijk alles van Amenra!

**Welke plaat is de ‘Guilty Pleasure’ uit je platenkast?**
  
Ik heb denk ik wel alles van Shakira, ben ze zelfs twee keer gaan zien in het Sportpaleis! Hahaha, redelijk guilty denk ik dan. Shakira – Donde Estan Los Ladrones staat om de één of andere reden altijd op in den auto als we op reis vertrekken.

**Op welke plaat kan je je eens goed afreageren?**
  
Is het daar niet waar “metal” om draait? Naargelang de gemoedstoestand kan elke plaat wel eens van pas komen. Sterbend – Dwelling Lifeless is wel m'n “Ik haat de mensheid” plaat en Slayer – South of Heaven is dan weer m'n “inzuip” plaat.

**Een vriend vraagt je advies over metal. Welke plaat raad je hem aan?**
  
Slayer, meer metal kan een groep niet zijn. Moest hij dat te hard vinden zou ik hem Black Sabbath aanraden. Vind hij het dan nog steeds te hard, dan raad ik hem aan om eens langs een ijzerwinkel te gaan om een doos vijzen te kopen. Kan hij zich daar mee bezig houden.

**Heb je een absolute top 3?**

Nee, dat veranderd steeds. Maar Burzum, The Beatles, Black Sabbath, Enslaved, Slayer, Wolves In The Throneroom, Nirvana, Melvins, Neil Young en Darkthrone zitten er toch steeds dicht bij.
---
id: 4316
title: Captain Kaiser - Dog Days On Deck
category: Album reviews
groups: Captain Kaiser
album: Dog Days On Deck
date: 2018-02-22T20:29:18+00:00
author: Seppe Van Ael
layout: post
permalink: /album-review/review-captain-kaiser-dog-days-on-deck/
image: a0542126697_10-e1519329566388.jpg
---
Twee jaar geleden maakten we kennis met het Kempische Captain Kaiser. Met hun eerste EP, die de excentrieke naam ‘Greatest Hits Vol. 1‘ kreeg, burgerde dit vijftal zich moeiteloos in in de Belgische punkscene. Nu komt Captain Kaiser aanzetten met hun eerste langspeler: Dog Days On Deck. Een op voorhand uitverkochte release show en het plannen van een eigen festival bewijst dat deze vijf heren niet onopgemerkt voorbij gaan.

De toon van het album wordt gezet met de kerkelijke intro ‘Deaftone’. Na een halve minuut orgelmuziek is het de beurt aan ‘The Pack’. ‘The Pack’ geeft meteen de nodige portie kritiek op de maatschappij. De lyrics zijn lekker punky, en ook muzikaal klinkt het eerste nummer veelbelovend. Niets al te origineel maar wel goed gebracht, over het meezingbare refrein nog maar te zwijgen. Een leuk detail aan Captain Kaiser zijn de verwijzingen die ze soms maken naar piraten. Neem nu de zin “Even though my annoying parrot on my shoulder is gone” uit het nummer ‘Hostile’. Soortgelijke verwijzingen kregen we ook al in nummers zoals ’12 Years A Captain’ uit hun vorige EP. Naast verwijzingen naar piraten krijgt ook bier de nodige aandacht met ‘Ended Up At The Bar’. Opgelet, als je platvloerse teksten verwacht, ben je hier aan het verkeerde adres. Captain Kaiser brengt over het algemeen toch een serieuze noot met zich mee. Die is misschien nog het meest duidelijk op single ‘Eskimos & Mermaids’ dat meteen ook één van onze favoriete nummers is op het album. Afsluiten doet de band met het akoestische ‘Maybe’. Eindigen met een tekstueel humoristische noot is altijd goed. Een toffe afsluiter, zoveel is zeker.

‘Dog Days On Deck’ is een tof punkplaatje geworden. Niets al te vernieuwends, maar muzikaal en ook tekstueel goed gebracht. Haast je naar de website van Bearded Punk Records. Als hun cd even snel is uitverkocht als hun release show zijn we nog niet aan de nieuwe patatjes. ‘Dog Days On Deck’ is in ieder geval wel de moeite, neem dat maar van ons aan.

score: 8/10

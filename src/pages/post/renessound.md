---
id: 1485
title: Renessound
category: Interviews
band: Renessound
date: 2017-02-15T16:54:59+00:00
author: Seppe Van Ael
layout: post
permalink: /news/interview-renessound/
thumbnail: >-
  http://res.cloudinary.com/rockxxl/image/upload/16722699_1804656183132605_1239817637314734987_o.jpg
---
**Het welbegeerde kasteel van Oostmalle in Domein De Renesse werd op 11 februari een dag omgebouwd tot de volwaardige muziekclub 'Renessound'. Op het programma stond het lokale 'This Means War' en punklegende 'The Kids'. Wij gingen langs op deze geweldige plaats en hadden wat vragen klaar voor deze uiterst sympathieke organisatie.**

**We zullen beginnen bij het begin. Hoe is Renessound tot stand gekomen?**

Renessound is een jaar geleden tot stand gekomen. In mei was er hier in het Kasteel van Oostmalle een rockoptreden van The Many Moons, in de ridderzaal, in samenwerking met een kunstcollectief. Er stonden kunstwerken opgesteld die geïnspireerd waren door de muziek van deze band. Wij waren met een man of vijf gaan kijken en dachten: We hebben hier een pracht van een zaal die bijna niet gebruikt wordt, daar moeten we iets mee doen.

**Leent een zaal in een kasteel zich er dan toe om omgetoverd te worden tot een muziekclub?**

Zeker, de zaal leent zich er perfect toe. Ze ziet er niet alleen prachtig uit, maar ook het geluid is fantastisch. De zaal klinkt heel droog, heel sec, zoals het moet zijn. Dat was het aanknopingspunt waarmee we de organisatie zijn begonnen.

**Willen jullie op regelmatige basis optredens gaan organiseren?**

Ongeveer vier keer per jaar: zomer, herfst, winter, lente.

**Vandaag was het punkrock, het volgende is blues,… Welke genres willen jullie nog of vooral programmeren?**

Heel breed, wij pinnen ons niet vast op een bepaald genre. We zullen geen disco of techno laten komen, maar wel van singer-songwriter tot blues of van pop tot punk zoals vandaag.

**Malle heeft twee jeugdhuizen (Malmejo en Babylon), VZW Popinmalle, zaal De Notelaar,… Waarin willen jullie je onderscheiden van de rest?**

Dat is bondig samen te vatten. Voor de oudere jeugd van 30 tot 50 is er niet zoveel te doen in de buurt. Wat willen die mensen: op tijd naar huis, dat is één, die willen een goeie pint drinken uit een glas, dat is twee en een groep zien in goede omstandigheden, dat is drie. Die leegte willen wij invullen. We gaan niet mikken op 18-jarigen of jeugdhuispubliek, ook al zijn die uiteraard altijd welkom, maar we mikken echt op het oudere publiek.

**Tot hoeverre worden lokale groepen en bands betrokken in dit project?**

Vandaag heeft This Means War uit Oostmalle geopend, dat staat in onze beginsellen, dat er voor elk optreden één of twee bands zullen spelen uit de omgeving van Malle.

**Een project, blijft het daar bij of wordt het echt iets blijvend en volwaardig?**

We hopen uit de grond van ons hart dat het blijvend is. Vandaag was ook volledig uitverkocht, dat is gewoon fantastisch voor een eerste optreden. We hopen dit gewoon vier keer per jaar te blijven doen. De VZW van De Renesse heeft ons die kans gegeven en we zijn een aparte werkgroep in deze VZW, niet onbelangrijk. Het is dus echt niet de bedoeling om dit één of twee keer te doen, maar op regelmatige basis.

**Om af te sluiten, hebben jullie nog een primeur voor RockXXL?**

Wel, ik zou er graag eentje geven, maar die band heeft helaas net afgezegd. Ik zou wel willen vragen aan al de lokale bands om demo’s of muziek naar ons door te sturen, dat mogen jullie gerust weten. Het genre maakt absoluut niets uit, maar we willen de lokale groepen de aandacht geven die ze verdienen.

[<img class="alignnone wp-image-1552 size-full" src="16602310_1804653576466199_5897378509562955238_o.jpg)
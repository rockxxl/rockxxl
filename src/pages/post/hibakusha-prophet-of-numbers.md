---
id: 4483
title: Hibakusha - Prophet Of Numbers
category: Album reviews
groups: Hibakusha
album: Prophet Of Numbers
date: 2018-03-14T16:16:36+00:00
author: Seppe Van Ael
layout: post
permalink: /album-review/review-hibakusha-prophet-of-numbers/
thumbnail: >-
  https://res.cloudinary.com/rockxxl/image/upload/27545729_1153539228083079_7474565799049095457_n.jpg
---
Het met je EP tot op het podium van o.a. Fortarock schoppen? Je moet het maar doen. In 2016 is de Nederlandse band Hibakusha met hun EP ‘Incarnation’ die een jaartje eerder het levenslicht zag hier in geslaagd. 19 maart brengt deze Haarlemse band met ‘Prophet Of Numbers’ hun debuutalbum uit.

De plaat hakt er vanaf seconde één al genadeloos op in. Opener ‘Kowloon’ geeft je meteen een draai om je oren en ondanks dat het nummer bijna zes en halve minuut duurt blijft het door de vele variaties boeien. Dit is hetzelfde verhaal voor de titeltrack, die in januari al op de wereld werd losgelaten, en ‘Frequently Vile’. Met het instrumentale ‘Wanderers’ wordt ons even een kort moment van rust gegund. ‘Entropy’ opent rustiger, maar dit is slechts stilte voor de storm.  Het tweede deel van het album borduurt verder op het vertrouwde recept. Songs als ‘The Famous Negative’ en ‘Infrequently Vile’ zijn mokerslagen en zullen nog menig moshpit veroorzaken. De laatste track op het album is een muzikale outro die je oren weer tot rust laat komen, al zou ik hem door de onheilspellende sfeer die het creëert niet onmiddellijk op donkere, onweersachtige dagen laten uitspelen.

Google leert ons dat Hibakusha letterlijk slachtoffers van een explosie betekent. Deze benaming wordt gebruikt voor de slachtoffers van de atoombommen op Hiroshima en Nagasaki. Het Japanse aspect vinden we ook terug in het erg mooie artwork van dit album.  Hibakusha levert een zeer degelijke plaat af die zowel in het metal- als het coregenre veel aanhang zal krijgen. Als je ziet wat ze met hun EP al bereikt hebben, gaan ze met dit album nog heel wat potten breken. Voorlopig staat er maar één Belgische show op hun planning, maar dat kunnen er spoedig wel eens veel meer worden.

score: 8,5/10

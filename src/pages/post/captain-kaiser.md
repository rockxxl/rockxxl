---
id: 5392
title: Captain Kaiser
category: Interviews
band: Captain Kaiser
date: 2018-08-09T06:38:33+00:00
author: Seppe Van Ael
permalink: /news/interview-captain-kaiser/
thumbnail: >-
  https://res.cloudinary.com/rockxxl/image/upload/36883430_1292966824139871_7842316279099686912_n.jpg
---
**Een band die stilaan meer en meer op het podium te zien is, is de Kempische punkband Captain Kaiser. Met hun eerste album ‘Dog Days On Deck’ onder de arm kreeg Captain Kaiser de kans om op te treden op Sjock Festival. Als dat nog niet genoeg is stampte dit vijftal een nieuw festival uit de grond: Kaiser Fest. Aan het roer staat zanger Sascha. Waarmee wij even gingen praten.**

**Je band vernoemen naar een biermerk, dat moet je toch wel durven. Van waar komt de obsessie voor Kaiser pils?**

Voor we tonnen geld verdiende met onze band, was er een tijd waarin we moesten uitkijken hoeveel geld we uitgaven. Aangezien onze bierconcumptie een groot deel van ons budget besloeg, dachten we hierop te besparen. We namen de proef op de som en organiseerden intern de ultieme blinde goedkope bieren proef. Het heerlijke bier Kaiser Pils van de Carrefour won deze proef met grootste onderscheiding. Sindsdien drinken wij niets anders meer. Toen we over onze bandnaam aan het discussiëren waren kwam al snel het idee om onze eigen Duffman te creëren en zo ontstond Captain Kaiser.

**De meeste van jullie nummers gaan over drinken en feesten. Toch zijn er nummers zoals titeltrack ‘Dog Days On Deck’ die een serieuzere noot meedragen.** 

Het is zo dat we ons niet altijd serieus nemen en feesten en bier drinken ook echt onze gezamelijke hobby’s zijn. Hoewel we meestal proberen toch iets mee te geven met onze nummers. Natuurlijk is het voor ons het belangrijkste dat wanneer mensen naar onze muziek luisteren, ze daar een goed gevoel aan over houden en een pintje bier willen drinken. Liefst Kaiser.

**Waarom is Dog Days On Deck ook jullie albumtittel geworden?** 

Eerlijk gezegd was eerst de titel er en dan pas het nummer. We zochten een connectie tussen alle nummers en merkten dat elk nummer toch achterliggend een probleem probeerde bloot te leggen, waarmee we refereren naar mindere dagen. Toen we de studio indoken, was er één nummer zonder tekst. Daar zijn we mee aan de slag gegaan en DDOD was al snel geschreven.

**Jullie maakten een cover van Billy Bragg’s ‘A New England’. Waarom dit nummer?** 

Billy Bragg is één van mijn favoriete folkzangers aller tijden. Als je naar zowat al zijn nummers luistert, dan hoor je gewoon punkrock. ‘A New England’ heeft dat zeker ook, dus dachten we om dat extra in de verf te zetten. We hebben geprobeerd er ons eigen ding mee te doen, maar het toch ook zoveel mogelijk te behouden. Naar onze mening zijn we daar enorm goed in geslaagd !

**Na de cd kwam ‘Dog Days On Deck’ zopas uit op vinyl. Hoe belangrijk is fysieke muziek voor Captain Kaiser?**

We willen natuurlijk zoveel mogelijk beluisterd worden, ookal is het grootste luister platform niet meer de fysieke muziek. Toch willen we hier op blijven inzetten. Ik merk dat wie een cd of vinyl heeft gekocht, de nummers beter kan meezingen. En ja, wat is er voor een band leuker als een meezingend publiek? Zo simpel kan het leven zijn!

**Jullie eerste EP kreeg de tittel ‘Greatest Hits Vol.1’. Krijgen we in de toekomst een vol. 2?**

Die kans is vrij reël. Als we aan dit tempo hits blijven schrijven, zullen er nog veel volgen!

**De eerste editie van Kaiser Fest vond zopas plaats. Vanwaar het idee voor een eigen festival op poten te zetten?** 

Ik woon in het pitoreske dorp Oevel waar Kaiser Fest plaats vond. Op een chirofuif of dorpsfeest waar Sam Goris en Stan Van Samang komen optreden (twee geweldige artiesten in hun genre) na is er muziekaal weinig te beleven. Tijd om de Belgische punkfans naar het geweldige Oevel te lokken! We hopen dat we met Kaiser Fest punkrock en in het algemeen alternatieve muziek een boost geven. Naar onze mening krijgen de alternatievere genres nog steeds te weinig aandacht.

**Jullie spelen/ speelden op Sjock Festival. Toch een bucketlist dingetje als je het aan ons vraagt. Op welke andere festivals willen jullie ooit nog gespeeld hebben?** 

Zeker en vast! Sjock was één van de leukste ervaringen die we samen hebben meegemaakt. Andere festivals waarop we graag zouden spelen zijn de festivals die nog steeds de kar van punk, hardcore en indie trekken. Ook zou het geweldig zijn om op Tomorrowland te staan. Een bende smerige, zatte punkers op de main stage van Tomorrowland… Het zou van ons wereldnieuws maken!

**Wordt het eens geen tijd dat Kaiser Pils jullie gaat sponsoren?** 

Ze mogen ons gerust elke week een kratje opsturen. Daarmee zijn wij al ruim tevreden!

---
id: 5435
title: Souls Of Deaf - Fortune Favors The Bold
category: Album reviews
groups: Souls Of Deaf
album: Fortune Favors The Bold
date: 2018-09-02T11:36:33+00:00
author: Seppe Van Ael
layout: post
permalink: /album-review/review-souls-of-deaf-fortune-favors-the-bold/
image: front-cover.jpg
---
Het Nederlandse Souls Of Deaf ontstond al in 2015, maar pas drie jaar later kwam de band naar buiten met hun eerste album 'Fortune Favors The Bold' en hun eerste live performance. Ervaring heeft dit viertal al heel wat jaren en dat toont zich ook in deze debuutplaat.

Openen doen onze Zuiderburen met het instrumentale 'Chasing Deaf'. Dit nummer laat niets aan de verbeelding over: rechttoe, rechtaan heavy metal. Ook de old school vibe kan ons wel bekoren. Deze is zowat de rode draad door heel de plaat, die zowel terugkomt in het instrumentale als in de vocals. Titeltrack 'Fortune Favors The Bold' geeft nog maar eens heel wat aandacht aan het instrumentale. Aanstekelijk is dan weer wel de tekst. 'My Will Be Done' geeft ons een Ghost-gevoel en 'Forwards You Move' neigt dan weer meer naar stonerrock. Zo heeft elk nummer z'n eigen ding en dat is meteen ook de sterkte van Souls Of Deaf.

'Fortune Favors The Bold' is een mooi debuut geworden. De muzikanten spelen hun kunnen uit en dit zorgt voor heel wat variatie, zonder het warm water opnieuw uit te vinden weliswaar. Hoewel er nummer per nummer heel wat verschillen zijn, wordt het geheel wat zwaar en laat de band hier en daar een steek vallen. Er zijn dan ook enkele hoogte- en laagtepunten. Al bij al is deze plaat zeer geschikt voor de doorsnee hard rock/ heavy metal fan en zeker de moeite om eens door te luisteren. In dit digitale tijdperk kan dit al met één druk op de knop.

score: 7/10

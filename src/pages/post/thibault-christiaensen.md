---
id: 1143
title: Thibault Christiaensen 
category: De Platenkast
groups: Equal Idiots
date: 2017-01-18T11:16:08+00:00
author: Seppe Van Ael
layout: post
permalink: /news/de-platenkast-thibault-christiaensen/
image: thibo-e1484738476216.jpg
---
**2016 was ongetwijfeld het jaar van Equal Idiots. Dit garagerock duo won De Nieuwe Lichting en eindigde in de finale van Humo's Rock Rally. Wij gingen praten met zanger Thibault over zijn muzikale voorkeuren maar vooral ook over zijn platenkast.**

**Om te beginnen: vinyl of cd?**

Ik ga toch moeten kiezen voor cd. Ik ben opgegroeid met cd's en heb zelf ook alleen maar cd's gekocht. Heb sinds enkele jaren een platenspeler staan thuis, maar nog altijd geen bijhorende boxen kunnen kopen. Best triestig omdat ik zoveel mogelijk muziek probeer te luisteren, maar voorlopig houd ik het bij cd's en schuim ik het internet ook elke dag af om muziek te ontdekken. Heel 'modern' dus misschien. De jeugd van tegenwoordig zeker&#8230;

**Door welke plaat ben je echt in aanraking gekomen met de muziek die je nu luistert?**

Jay Reatard – It Ain't Gonna Save Me

Ik probeer zoveel mogelijk verschillende muziek te luisteren, maar aangezien ik zelf voornamelijk garagerock speel zal ik dus een garageplaat moeten kiezen. De eerste aanraking was met Jay Reatard en dan vooral zijn meest gekende single 'It Ain't Gonna Save Me'. Ik ben me toen gaan verdiepen in Reatard en de plaat 'Blood Visions' ligt me ook nu nog nauw aan het hart.

**Wat is je favoriete Belgische plaat?**

The Crackups – Animals On Acid

Mijn iTunes geeft bij 'meest afgespeelde nummer' na al die jaren nog steeds 'Rich & Cool' van the Crackups. Gevolgd door alle andere nummers van de plaat 'Animals On Acid'. Beste groep, beste album ooit. Punt gedaan.

**Welke plaat is de ‘guilty pleasure’ uit je platenkast?**

Vampire Weekend – Contra

Ik heb wel wat foute dingen staan die ik kocht toen ik jonger was. Iets wat ik stiekem nog wel goed vind is 'Contra' van Vampire Weekend.

**Op welke plaat kan je je eens goed afreageren?**

Gallows – Grey Britain

Ongetwijfeld 'Grey Britain' van Gallows. Blijft nogal altijd een van mijn lievelingsplaten.

**Een vriend vraagt je advies over rock. Welke plaat raad je hem aan?**

Black Sabbath – Vol. 4

Ik raad hem aan om bevriend te geraken met de garage-allesweter Ronny Rens. Verder misschien 'Vol. 4' van Black Sabbath om meteen bevriend te geraken met Satan.

**Heb je een absolute top 3?**

Onmogelijke vraag. Ik kan zo'n keuzes echt niet maken. Kanshebbers: 'Blood Visions' van Jay Reatard, 'Grey Britain' van Gallows, 'Arabia Mountain' van Black Lips, 'Carrion Crawler/The Dream' van Thee Oh Sees, 'White Blood Cells' van the White Stripes, 'Loaded' van the Velvet Underground, 'Blue Album' van Weezer, &#8230;
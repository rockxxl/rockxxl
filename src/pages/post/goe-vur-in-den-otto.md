---
id: 939
title: "de platenkast: Goe Vur In Den Otto"
date: 2016-12-30T10:02:13+00:00
author: Seppe Van Ael
layout: post
permalink: /news/de-platenkast-goe-vur-in-den-otto/
image: 14350990_1592394017730936_749352007_n-e1483091992486.jpg
---
**Het Antwerpse metal dj-duo van Goe Vur In Den Otto had in 2016 het jaar van hun leven. Ze speelde meerdere keren op Graspop, Groezrock, Alcatraz,&#8230; noem maar op, en zelfs de Nationale radio moest eraan geloven. Wij vroegen ons af wat de muzikale roots van Johnny Jailbait en Pete Da Bomber zijn. Geen betere manier om dit te weten te komen dan samen met deze heren hun platenkast open te trekken**

**Om te beginnen: cd of vinyl?**

_Johnny Jailbait: _Het zal wel als geen verrassing komen dat ik het meeste naar muziek luister in de auto, en dat is dan hoofdzakelijk via Spotify. In de aanloop naar onze wekelijkse uitzending op Studio Brussel beluister ik onderweg een hoop kanshebbers voor de playlist. Voor de rest wissel ik af tussen nieuwe dingen dat ik wil checken of oudere classics, heel uiteenlopende dingen. Thuis heb ik een redelijk gevulde platenkast die helaas iets te weinig aan bod komt, maar op een katerige zondagmiddag kan ik wel genieten van wat Omar Souleyman of Sound Of Siam tjingeltjangel op de platenspeler. De collectie cd’s is bij een vorige verhuis op de zolder achtergebleven.

_Pete Da Bomber: _Ik kocht vroeger alles op cd en vinyl waarvan ik nog maar van vermoedde dat het de moeite zou zijn – met een succesratio van zo’n 4 op 10 platen die dan effectief de moeite waren. Ondertussen ben ik veel selectiever geworden en koop ik een plaat pas als ik ze eerst een paar keer op Spotify heb beluisterd en ze dan echt moét hebben. In de auto is toch ook vooral via Spotify, thuis verkies ik vinyl.

**Door welke plaat ben je echt in aanraking gekomen met de muziek die je nu luistert?**

_Johnny Jailbait:_ Slayer – Decade Of Aggression

Als 6 jarige zag ik Iron Maiden posters tegen de slaapkamermuur van mijn nonkel hangen, en was ik al direct super gefascineerd door de figuur Eddie. Helaas ontdekte ik de muziek pas vele jaren later. Dé plaat die voor mij alles in gang heeft gezet is zonder twijfel Slayer 'Decade Of Aggression' dubbel CD die ik als 12 jarige leende van een klasgenoot. Ik ken die plaat tot op heden knal van buiten, tot de bindteksten toe. Zo blij als een klein kind was ik toen ik 20 jaar later Decade Of Aggression op een platenbeurs op vinyl op de kop kon tikken voor véél te veel geld, en ook nog toen ik ontdekte dat er een Japanse persing bestond van die release met 2 extra nummers.

_Pete Da Bomber:_ Iron Maiden – Live After Death

Ik zou heel graag 'Scream Bloody Gore' van Death zeggen maar helaas was de realiteit iets minder ‘trve’. Na de regel ‘listen to Iron Maiden baby’ in Teenage Dirtbag van Wheatus ben ik naar de Free Record shop in Mechelen getrokken om daar Maiden-plaat Live After Death (de enige Maiden-cd in de rekken) te kopen. Het is daarna nooit meer goed gekomen met mij.

**Wat is je favoriete Belgische plaat?**

_Johnny Jailbait:_ Congress – Blackened Persistance

Dat lijkt me een fotofinish te worden tussen Congress ‘Blackened Persistance’ en Liar ‘Invictus’. Niet toevallig beiden met Josh Fury van King Hiss op gitaar. Ik denk dat Congress nét wint. En doe Millionaire ‘Outside The Simian Flock’ maar op 3.

_Pete Da Bomber:_ Briqueville – Briqueville

Er worden de jongste jaren heel erg veel grave Belgische platen gemaakt: Your Highness, Bark, Toxic Shock, Grumpf, Off The Cross, Evil Invaders, Fleddy Melculy,&#8230; Maar mijn favoriete Belgische plaat aller tijden moet de debuutplaat van Briqueville zijn.

**Welke plaat is de ‘guilty pleasure’ uit je platenkast?**

_Johnny Jailbait:_ Daft Punk – Alive 2007

Ik heb er relatief weinig problemen mee om toe te geven dat ik een gigantische Daft Punk fan ben. ‘Alive 2007’ is misschien zelfs wel mijn meest beluisterde plaat van 2016. Paul Simon ‘Graceland’ vind ik fenomenaal, en Ellie Goulding vind ik ook geen ramp om naar te luisteren/kijken.

_Pete Da Bomber:_ Divilje Jagode – Motori

Ik vind dat pleasures nooit guilty hoeven te zijn. Al zal ik met mijn platen van de Bee Gees en Justin Bieber niet meteen veel scene points scoren. Over Taylor Swift gaan we stillekes zwijgen, en over Tom Jones ook. Maar dé ultieme pleasure waar ik Johnny Jailbait steeds mee op de kast kan jagen is het fijnbesnaarde meesterwerk ‘Motori’ van de Bosnische heavy metalband Divilje Jagode, zéker checken.

**Op welke plaat kan je je eens goed afreageren?**

_Johnny Jailbait:_ Cock Sparrer – Shock Troops

De hooligan in mij durft wel eens wakker te worden wanneer Cock Sparrer ‘Shock Troops’ passeert. Van Kickback ‘Forever War’ en Catharsis ‘Samsara’ durft het wel eens zwart voor mijn ogen te worden.

_Pete Da Bomber:_&#8230;

Als ik nog iemand anderhalve kilo muilperen moet dan doe ik dat bij voorkeur op het betere werk van Pantera, Slayer, Municipal Waste of Hatebreed. En als het sociaal verantwoord in mekaar timmeren mag zijn doe mij dan maar Cro-Mags of OFF!

**Een vriend vraagt je advies over metal. Welke plaat raad je hem aan?**

_Johnny Jailbait:_&#8230;

Ik heb wel iets met ruige live-platen. Één plaat kiezen wordt moeilijk, dus ik denk dat het mixtape zal worden met flarden van ‘No Sleep Til Hammersmith’, ‘Live After Death’, ‘Decade Of Aggression’ en ‘Live Shit Binge & Purge’. 4 weken later stuur ik dan nog ‘The Seventh Date Of Blashyrkh’ van Immortal achterna, en dan komt het wel goed denk ik.

_Pete Da Bomber:_&#8230;

Als je aan iemand een introductie tot de jazz vraagt en ze raden je als binnenkomer Bitches Brew van Miles Davis aan dan is de kans groot dat ze daarna nooit meer naar jazz gaan luisteren. Het is een beter idee om eerst lichter werk erin te schuiven dan direct 'Mysteriis Dom Sathanas' van Mayhem in de maag te splitsen. Dus ik moet Johnny Jailbait hier bijstaan: met als glijmiddel een live-plaat van een klassieker als Maiden, Motörhead, Metallica, Manowar,&#8230; kom je al een heel eind.

**Heb je een absolute top 3?**

_Johnny Jailbait:  _Slayer ‘Decade Of Aggression’ op 1 forever, Bolt Thrower ‘For Victory’ is de beste deathmetalplaat allertijden &#8220;I don’t care what anybody says&#8221;, en als’t goei weer is op dat onbewoond eiland pak ik ook Beastie Boys ‘Ill Communication’ mee. Overcast ‘Fight Ambition To Kill’ gaat ook zeker mee. Top 4 it is.

_Pete Da Bomber:  _1 Guns N Roses – Appetite For Destruction, 2 Iron Maiden – Live After Death en 3 Kvelertak – Kvelertak. In een top 10 kunnen de andere 7 platen al eens van dag tot dag verschillen maar de top 3 blijft onveranderd!
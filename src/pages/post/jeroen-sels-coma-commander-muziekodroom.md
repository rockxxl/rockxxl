---
id: 2331
title: Jeroen Sels 
category: De Platenkast
groups: Coma Commander/ Muziekodroom
date: 2017-05-04T09:59:19+00:00
author: Seppe Van Ael
layout: post
permalink: /news/de-platenkast-jeroen-sels-coma-commander-muziekodroom/
image: 12249622_10153773660464345_4254967055567638070_n-e1493891389444.jpg
---
**Jeroen speelt gitaar bij punkrockband Coma Commander en deze stond o.a. al op Groezrock. Neem er dan nog eens bij dat Jeroen verantwoordelijk is voor wat er op het podium van de Hasseltse Muziekodroom komt te staan. Meer reden is er niet nodig om eens een duik te nemen in de platenkast van deze muziekfanaat. **

**Om te beginnen: cd of vinyl?**

Geen voorkeur! Net zoals de meeste muziekfreaks kan ik ook wel eens genieten van het ritueel van een vinylplaat op te leggen, te beluisteren, om te draaien en zo verder. Toch heb ik over het algemeen meer cd’s en nog meer digitale muziek. De laatste jaren ben ik ook meer en meer beginnen streamen, omdat dat nieuwe muziek ontdekken zo veel makkelijker maakt. In mijn job als booker van Muziekodroom is het sowieso al geen evidentie om mee te blijven met alle bands uit verschillende genres, maar diensten als Spotify, YouTube en sociale media maken dat toch wel wat makkelijker. Als ik een band vervolgens echt te gek vind, zal ik er ook zéker iets van kopen. Vinyl of cd? Hangt volledig van het moment af!

**Door welke plaat ben je echt in aanraking gekomen met de muziek die je nu luistert?**

Zoals ik daarnet al vertelde: door de job die ik doe luister ik naar heel veel verschillende dingen. Als jonge tiener ging ik stiekem op zoek naar muziek tussen de platen van mijn vader. Op de hoes van Deepest Purple van Deep Purple stond een brandende gitaar. Dat moèst ik checken. Al heel snel werd ik verliefd op bands als Led Zeppelin en Black Sabbath. Een tijd later vond ik platen als Smash van The Offspring, I Heard They Suck Live van NOFX en Enema Of The State van Blink 182 in de lokale Free Record Shop. Alle drie platenhoezen die nogal tot de verbeelding spraken. Opnieuw was ik verkocht. Hoe langer ik naar al die verschillende dingen luisterde, hoe meer ik wilde gaan ontdekken van waar die muziek kwam. Ik kom elk jaar nog wel een aantal platen tegen die me helemaal mee trekken en waar ik dan bijna maniakaal naar ga luisteren. Ik hoop dat dat ook nooit zal verdwijnen, want zo’n plaat ontdekken die je helemaal inpalmt is het beste gevoel dat er bestaat.

**Wat is je favoriete Belgische plaat?**

Het is heel moeilijk om een ‘de beste Belgische plaat’ te kiezen. Degene waar ik zelf het meeste naar heb geluisterd is waarschijnlijk Battles Across The Stereo Spectrum van El Guapo Stuntteam.

**Welke plaat is de ‘guilty pleasure’ uit je platenkast?**

Guilty pleasures bestaan denk ik niet. Voor mij alleszins niet. Mensen bestempelen heel veel muziek uit de eighties als ‘guilty pleasures’ maar ik ben een sucker voor the eighties & I couldn’t care less.

**Op welke plaat kan je je eens goed afreageren?**

Do We Speak A Dead Language van Downset, Unsilent Death van Nails en Damaged van Black Flag

**Een vriend vraagt je advies over punk. Welke plaat raad je hem aan?**

Alles van The Ramones.

**Heb je een absolute top 3?**

Onmogelijk, want dat wisselt echt constant. Plaatjes die ik momenteel volgens Spotify het meeste luister:

Run The Jewels – RTJ3

Jawbreaker – 24 Hour Revenge Therapy

Joyce Manor – Never Hungover Again

&nbsp;
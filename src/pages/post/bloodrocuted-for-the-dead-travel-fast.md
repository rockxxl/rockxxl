---
id: 1879
title: Bloodrocuted - For The Dead Travel Fast
category: Album reviews
groups: Bloodrocuted
album: For The Dead Travel Fast
date: 2017-03-14T20:06:03+00:00
author: Seppe Van Ael
layout: post
permalink: /album-review/review-bloodrocuted-for-the-dead-travel-fast/
image: bllodrocuted-brent-e1489520579815.jpg
---
Het vierkoppige Bloodrocuted uit het Brusselse lanceert hun nieuwe plaat ‘For The Dead Travel Fast’ in maart 2017 de wereld in, na eerder al twee langspelers ‘Doomed To Annihilation’ en ‘Disaster Strikes Back’ en EP ‘Profanity’ te hebben uitgebracht. Bloodrocuted brengt ons thrash metal met heel wat death metal invloeden die mooi tot een geheel blenden. De invloeden van death metal worden album per album prominenter, want op hun debuutplaat klonken ze nog als een echte thrashmetalband. We zijn benieuwd wat deze plaat onderscheidt van de rest, want deze jongens hebben in het verleden al bewezen dat ze weten waar ze mee bezig zijn. De line-up van de band mag dan wat gewijzigd zijn en er zijn een pak nieuwe invloeden, maar de band kan zo enkel maar hun stijl breder en breder maken.

Wat Bloodrocuted eerst veel minder deed, is nu zeer aanwezig in dit album. Na introductietrack ‘The Land Beyond The Forest’, een nummer dat direct de aandacht van de luisteraar weet te trekken door haast epische achtergrondgeluiden en een lekkere riff, krijgen we nummers als ‘The Leper And The Whore’ en het eerder al op hun vorige EP uitgebrachte ‘Perversion Of Purity’ waar de stevige thrashriffs gepaard gaan met blastbeats en vocaal werk dat mijlen ver weg staat van de sound die ze op hun debuutplaat wisten te brengen. We geraken er niet echt uit of het overwegend thrash of death metal is, en dat vinden we net positief. Deze band weet de sterke punten van beide genres vlotjes te mengen in hun eigen cocktail van riffs en beats. Het vijfde nummer, ‘Denial Of The Cross’, begint met een klokkenspel om zo een duistere begrafenisscene op te roepen in je hoofd en wordt vervolgens riff per riff precies sneller en sneller. Rond de vijf minuten werden onze oren aangenaam verrast door fantastisch stukje gitaarwerk en eindigen doet het nummer iets trager, om de luisteraar toch wat rust te gunnen voor het tweede deel van het album. Afsluiter ‘Ominus’ kent verder nog een antwoord op de vraag ‘Hoe kunnen we verschrikkelijk snel drummen en er toch nog fantastisch gitaarwerk aan toevoegen?’ op het einde van het nummer en titeltrack ‘For The Dead Travel Fast’ bewijst nog maar eens dat er in thrash/death albums toch minstens één duistere introductiesample moet zitten, om het vervolgens aan te vullen met een nummer dat je haast de hele tijd met je hoofd op en neer doet bewegen.

‘Riffs, blastbeats en luidkeels gebrul’ lijkt misschien een simplistische beschrijving, maar het is exact wat Bloodrocuted ons met hun recentste album heeft getoond, en hoe. Deze plaat laat je gewoon niet los en we zouden niet eens durven ontkennen dat we bij elk nummer wel op een bepaald punt aan het headbangen waren. De band is duidelijk muzikaal gegroeid ten opzichte van hun vorige werk en durft meer en meer ideeën van buitenaf te incorporeren in hun muziek. Een geslaagd album dat we niet snel zullen vergeten.

score: 8/10

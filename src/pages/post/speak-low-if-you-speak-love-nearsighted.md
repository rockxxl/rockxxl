---
id: 4173
title: Speak Low If You Speak Love - Nearsighted
category: Album reviews
groups: Speak Low If You Speak Love
album: Nearsighted
date: 2018-02-08T10:27:22+00:00
author: Seppe Van Ael
permalink: /album-review/review-speak-low-if-you-speak-love-nearsighted/
thumbnail: >-
  https://res.cloudinary.com/rockxxl/image/upload/955908.jpg
---
Speak Low If You Speak Love is afkomstig uit de VS en is het solo project van Ryan Scott Graham, bassist van pop punk band State Champs. Hij bracht in Januari zijn tweede full length album ‘Nearsighted’ uit via Pure Noise Records. Zijn vorige langspeler dateert alweer van 2013. Speak Low If You Speak Love is momenteel op tour met Neck Deep. Vergis je niet! Hoewel we bands zoals Neck Deep en State Champs vermelden, gooit Speak Low If You Speak Love het over een hele andere boeg. Denk maar aan een combinatie van elektronica en indie. Dromerig, maar oh zo aangenaam.

Beginnen doen we meteen met onze persoonlijke favoriet: Contrasting Colours. Het nummer start met enkel een akoestische gitaar en stem, maar het wordt al snel veel meer dan enkel dat. De piano geeft alles wat meer warmte en de komst van een tweede stem laat alles mooi in elkaar vloeien tot een meer dan volwaardig nummer. Ook 'Your Love It Runs' weet de aandacht te trekken. Bij dit nummer zijn het de blazers en ook weer de tweede stem die opvallen. De vette baslijn is een geweldige toevoeging en net zoals bij de andere elf nummers begint het in kleine deeltjes en vloeit het samen tot een mooi geheel.

‘Nearsighted’ is een absolute voltreffer. In de laatste jaren zijn er veel nieuwe indie bands opgestaan, en het is moeilijk om hen te klasseren in hokjes. Elke band heeft z’n eigen invloed waardoor het toch steeds weer helemaal anders lijkt. Ook op ‘Nearsighted’ heeft elk nummer iets wat het uniek maakt. De nummers brengen een bepaalde eigenheid en melancholie met zich mee die het album alleen maar ten goede komen. Het album zit vol kleine details die alles naar een hoger niveau tillen. Geëxperimenteerd is er ten volle en het resultaat is een prachtige mix van pop, indie, rock, electronica, emo en shoegaze.

score: 8,5/10

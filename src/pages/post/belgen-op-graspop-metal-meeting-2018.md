---
id: 5258
title: De Belgen op Graspop Metal Meeting 2018
category: Live reviews
date: 2018-06-23T11:04:39+00:00
author: Seppe Van Ael
layout: post
permalink: /live-review/live-review-belgen-op-graspop-metal-meeting-2018/
image: gmm18lineup1200x16972-5.jpg
---
**De hoogdagen voor de Belgische metalfan zijn weer aangebroken! Graspop Metal Meeting opende donderdag z’n deuren. Uit goede gewoonte nodigde het festival enkele Belgische bands uit. Signs Of Algorithm, Moments en Toxic Shock mochten de Metal Dome onveilig maken, Fleddy Melculy de Jupiler Stage en Diablo Blvd schopte het vrijdag tot op Main Stage 2. Wij waren erbij en zagen dat het goed was!**

Het Oost-Vlaamse **Signs Of Algorithm** kreeg de eer om de Metal Dome te openen. Ondanks het vroege uur leek er al heel wat volk naar de weide afgezakt te zijn. Een volle Metal Dome kreeg een portie metalcore voorgeschoteld die tot in het binnenste van je lijf drong. Geschreeuw, gegrunt, snelle gitaren, blastbeats, breakdowns, en bovenal een donker randje. Ook de eerste wall of death van Graspop 2018 was een feit. Een perfecte opener als je het ons vraagt!

Na twee maal op Groezrock gespeeld te hebben mocht **Moments** nu ook de Metal Dome van Graspop in vuur en vlam zetten. Een taak die deze metalcore band met plezier aan nam. Het was te merken dat Moments stilaan een vaste waarde aan het worden is in de Belgische metalcore scene. Nummers als ‘What If’ werden dan ook uitgebreid meegezongen en een mosh pit hier en daar werd niet vermeden. Moments maakt stappen in de goede richting. Als ze zo blijven doorgaan, zien we ze binnenkort ongetwijfeld terug op een hogere plaats!

De derde en laatste band die de Metal Dome ondersteboven mocht keren – en dat ook deed – was **Toxic Shock**. We deden niet zo lang geleden een interview met deze Antwerpse thrash metal/ hardcore band, waarin ze zeiden dat Graspop Metal Meeting erg hoog op hun bucketlist stond. Een hint of een droom die werkelijkheid wordt? Toxic Shock speelde vooral nummers uit hun nieuwe album ‘Twentylastcenturybreakdown’ dat geproduced werd door Flemming Rasmussen, die o.a. band als Metallica op z’n naam heeft staan. De band bracht een portie energie die je niet voor mogelijk houdt. Zanger Wally sprong meerdere keren in en op het publiek en waagde zich zelfs aan een sprong af de speakertoren. Toxic Shock is nog niet aan z’n laatste adem, zoveel is zeker!

De populariteit van **Fleddy Melculy** en een uitverkochte Graspop zorgde ervoor dat het terrein voor de Jupiler Stage helemaal gevuld was. We stonden gelukkig dicht genoeg om dit Brusselse pret metal gezelschap deftig aan het werk te zien. Met hun nieuwe album ‘De Kerk Van Melculy’ meningen ze er nog steeds vol op los. Ook hier en daar weet de band een serieuze noot te brengen, hoewel de humor nog steeds overheerst. Nummers als single ‘668’ tillen de band muzikaal naar een hoger niveau en komen live dan ook perfect tot hun recht. We kunnen het ook niet onder stoelen of banken schuiven dat ‘T-Shirt Van Metallica’ een nummer is en blijft dat ongelofelijk aanslaat bij een live publiek. Over heel de geschiedenis van Graspop zijn er niet veel Nederlandstalige bands gepasseerd, maar Fleddy Melculy houdt de eer alvast hoog!

Het is ondertussen al weer vier jaar gelden dat het Antwerpse **Diablo Blvd** nog op Graspop stond. Vorig jaar bracht de band hun vierde album ‘Zero Hour’ uit waarmee ze al enkele tours deden. Nieuwe nummers als ‘Animals’ en ‘Sing From The Gallows’  kwamen uiteraard aan bod. Ook ‘Rise Like Lions’ en afsluiter ‘Black Heart Bleed’ waren geen verassing. Hoe je het ook draait of keert, zanger Alex Agnew is een geboren entertainer. Zowel in de nummers als ertussen werd het publiek geamuseerd en bespeeld, iets wat we graag zien. Diablo Blvd maakte als eerste band op Main Stage 2 op vrijdag indruk en ook de wall of death waarbij de band refereerde naar de legendarische beelden uit 2011 was één van de vele kersen op de taart!
---
id: 301
title: Mozz - Ongeneesbaar
category: Album reviews
groups: Mozz
album: Ongeneesbaar
date: 2016-06-01T22:20:39+00:00
author: Seppe Van Ael
permalink: /album-review/mozz-ongeneesbaar/
thumbnail: >-
  https://res.cloudinary.com/rockxxl/image/upload/1003609_1024249694328766_1400677830927640145_n.png
---
Onze noorderburen zijn altijd al een voortrekker geweest op het vlak van punkbands in eigen taal. We denken hierbij aan De Heideroosjes en Neuk!. Hoewel deze bands al verscheidene jaren meegaan en De Heideroosjes ondertussen ook gestopt zijn, zijn er een aantal band die de eer van het Nederlandse punkwereldje verderzetten. Neem nu het Rotterdamse Mozz. Dit vier-tal kwam aanzetten met hun debuutplaat of laat ons zeggen debuut EP ‘Ongeneesbaar’.

Het eerste gitaargeweld krijgen we met openingsnummer ‘Snarenbreker’. De gitaren beginnen lekker snel en vanaf dat de drums mee invallen krijg je een golf van sound over je heen. De tekst werkt aanstekelijk en de nodige portie oh-oh-oh zorgen ervoor dat dit nummer na het beluisteren nog even blijft hangen. Als tweede is het ‘Leven Van Vandaag’ die bijna letterlijk uit de speakers wordt geklopt. Met een typische “ik haat het leven” attitude wordt er frontaal een hoop kritiek in je gezicht gesmeten. ‘Leven Van Vandaag’ is het kortste nummer van deze EP maar misschien wel onze favoriet. Titelnummer ‘Ongeneesbaar’ weten we wat meer te zoeken in de richting van garagerock en ‘Bittere Pil’ heeft dan weer een meer experimentele en rustigere sound. Dit plaatje sluit af met ‘De Laatste Bataaf’ en ‘Koud Zweet’. Deze nummers zijn meer te vinden in de richting van het begin van de EP.

Aangezien er tegenwoordig met punkbands naar je hoofd gesmeten wordt heeft ‘Ongeneesbaar’ de pech niet meteen het meest vernieuwende plaatje te zijn. Ook instrumentaal laat Mozz hier en daar een steek vallen. Maar wat maakt het eigenlijk ook allemaal uit? ‘Ongeneesbaar’ is snel, het heeft een boodschap,… dat is wat hier telt. Tijd om de stemmen te smeren want met kapotte stembanden overleef je deze plaat niet!

score: 6,5/10

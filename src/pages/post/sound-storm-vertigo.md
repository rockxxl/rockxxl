---
id: 2740
title: Sound Storm - Vertigo
category: Album reviews
groups: Sound Storm
album: Vertigo
date: 2017-06-27T12:08:14+00:00
author: Seppe Van Ael
permalink: /album-review/review-sound-storm-vertigo/
thumbnail: >-
  https://res.cloudinary.com/rockxxl/image/upload/14606506_10154616733003734_6570919156900858661_n.jpg
---
Vier jaar na het album “Immortalia” (2012) brengt de Italiaanse metal band Sound Storm hun nieuw album “Vertigo” uit. Sound Storm werd in opgericht en 2002 en heeft sindsdien al meerdere albums geschreven waaronder “Twilight Opera”, waarbij een negen koppig koor en strijkers in de productie zaten. Sinds 2012 is de groep bij de platenmaatschappij “Scarlet Records” en zijn ze op tour geweest met grote namen zoals Epica, Therion en Haggard. “Vertigo” is een concept album dat zich afspeelt in de 19de eeuw op het eiland Vertigo waar Gabriel met zijn vrouw Mariel en dochter Alice woont. Het verhaal volgt Gabriel die een reis door zijn persoonlijke hel maakt, geleid door een mystieke Libel, opzoek naar zijn geliefd gezin.

Het album wordt instrumenteel ingeleid door het nummer “Vertigo” maar het is “The Dragonfly” dat effectief de toon zet voor de rest van het album. Het nummer wisselt voortdurend tussen zware gitaren en prachtige koorstemmen en maakt dan een foutloze overgang naar het nummer “Metamorphosis”. Met zijn meezingbaar refrein en melodieuze strijkerspartij is “Metamorphosis” zeker een uitspringer. Dit nummer heeft ook een prachtige solo die start met gitaar maar al gauw wordt overgedragen aan piano en daarna strijkers. Eén van de zwaardere nummers op het album is “Forsaken”, waar we meer van de zanger Fabio Privitera’s stem capaciteit te horen krijgen. Na de zware gitaren van “Forsaken” kan er even uitgerust worden met het nummer “Original sin” waar Elena Crolle haar piano skills er echt wel bovenuit springen. De intro voor het nummer “The Ocean” doet denken aan hoe een modernere versie van Prokofiev’s “Dance of the Knights” zou klinken. Maar dit vergeten we al gauw eens de gitaar invalt. Met dit nummer maakt Sound Storm zeer duidelijk dat ze van ‘simpelere’ muziek willen wegblijven, door bijvoorbeeld meerdere maatcijfers te gebruiken. Na “The Ocean” worden we getrakteerd op “Spiral”, een instrumentele (op het koor na) balad. Het nummer “Gemini” is nog een uitspringer, door zijn catchy pianoriff en hoog headbang-gehalte. “Alice” is een volledig koor-gebaseerd nummer vol met dissonanten en toonaardveranderingen wat ervoor zorgt dat het een mysterieus karakter krijgt. Het album wordt afgesloten met “The Last Breath”, wat nog voor een laatste maal headbang-plezier zorgt.
  
“Vertigo” is veruit het meest symfonische album van Sound Storm. Het album bevat meerdere klassieke elementen waaronder een koor, strijkers en klassiek piano maar deze overmeesteren de hevige gitaar en drums zeker niet. Het is zo’n 52 minuten lang, bevat een prachtig verhaal en is een echte aanrader voor fans van Sonata Arctica, Within Temptation en Haggard. Wij kunnen alvast niet wachten om deze band nog een keer aan het werk te zien.

score: 9/10

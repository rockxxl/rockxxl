---
id: 4558
title: Deez Nuts
category: Interviews
band: Deez Nuts
date: 2018-03-28T16:03:43+00:00
author: Seppe Van Ael
layout: post
permalink: /news/interview-deez-nuts/
image: Deez-Nuts-Hardcore-Band-2017-e1522089673637.jpg
---
**Het Australische Deez Nuts weet sinds 2007 verschillende hardcore fans te plezieren met een aanstekelijk stukje muziek. Hoewel hun teksten over drank, drugs en feesten enige controversie wisten op te wekken, lijkt dit viertal tien jaar na hun ontstaan toch een andere insteek gevonden te hebben. Deez Nuts zakte af naar de Muziekodroom in Hasselt waar wij gingen praten met zanger en oprichter JJ Peters.**

** **

**Vorig jaar speelden jullie vier keer in België. Het is nog maar maart en jullie zijn alweer terug. Jullie spelen wel erg veel in de Europese landen.**

We spelen inderdaad veel in Europa. Om eerlijk te zijn, is onze sterkste fanbase hier. De shows zijn hier beter georganiseerd, het publiek steunt ons heel hard, … Elke keer als we terug komen naar Europa of België lijkt het op al die vlakken steeds beter te gaan. We hebben niet echt een reden om hier weg te blijven. Mijn dochter woont in België, dus ik hang hier wel vaker rond.

** **

**De laatste keer dat jullie in de Muziekodroom stonden, was ‘Binge & Purgatory’ nog niet uit. Jullie speelden de titelsong als laatste nummer. Ik las een aantal reviews dat mensen liever een bekender nummer wilden als afsluiter. ** 

We wilden mensen een voorsmaakje geven van wat er ging komen. Natuurlijk is het een gewaagde keuze om een nummer te spelen dat niemand kent, zeker op het einde van de set. Als ik mij goed kan herinneren, deden we het nummer ‘Binge & Purgatory’ als encore. De set was dan gedaan en we hebben afgesloten met ‘Band Of Brothers’, wat iedereen dan wel kent. Als mensen nog iets wilden horen, was het  ‘Binge & Purgatory’ of niets.

**Kan je iets meer vertellen over het artwork: de schedel met de gouden tanden en sigaretten?**

‘Binge & Purgatory’ staat voor de hoogtes en de laagtes in het leven, glitter en glamour versus tragedie, &#8230; Om dat artistiek voor te stellen, gingen we in zee met een grafisch ontwerper en een fotograaf uit New York. Dat we de schedel met de gouden tanden wilden gebruiken stond al even vast. De tanden zijn dan uiteraard de glitter en glamour en de schedel staat voor de donkere realiteit. De sigaretten, heroïne zakjes en eigenlijk alles wat in de schedel ligt, komt ook allemaal rechtstreeks van de straten van New York. We namen het album op in New York en wilden dat alles in het artwork ook van daar kwam. Het artwork ziet er mooi uit maar het heeft ook een donkere kant.

**Op het artwork van T-shirts en posters zagen we al vaker religieuze taferelen zoals Maria en een kruis.** 

Inderdaad. Als je de achterkant van ons album bekijkt, staat daar een kruis gemaakt uit heroïnezakjes. Ook de Maria op onze nieuwe tourposter is gemaakt uit sigaretten en heroïneballonnen. Dat is weer een ‘Binge & Purgatory’ ding: we zetten het religieuze tegenover de donkere realiteit. We zijn niet bepaald gelovig, maar we zijn ook niet tegen religie Het geeft wel ongelofelijk sterke beelden weer.

** **

**Jullie hebben deze vraag waarschijnlijk al meerdere keren gekregen, maar het is zeer opvallend dat  thema’s als drinken en feesten niet meer zoveel voorkomen in ‘Binge & Purgatory’.**

We brachten al vier albums uit waarin dat de focus was, maar de mensen weten ondertussen wel dat we van drinken en feesten houden. We hadden het ook allemaal al op zoveel verschillende manieren gezegd en het mag natuurlijk ook niet saai worden. Met ‘Binge & Purgatory’ hebben we meer gereflecteerd naar onszelf toe. Ondertussen zijn we 35 in plaats van 25 en hebben we andere dingen aan ons hoofd dan non-stop drinken, drugs en feesten. De meesten van ons hebben ondertussen een gezin, en die moet ook onderhouden worden natuurlijk. Je kunt ook niet iedereen tevreden houden. Als we nog hierover nog een album hadden gemaakt, zullen veel mensen gezegd hebben: weer een album over feesten? Maar nu zijn er evenveel mensen die dat thema wel missen. Je moet doen wat je goed lijkt en dit leek de beste keuze voor Deez Nuts, vandaar.

** **

**In nummers zoals ‘Discord’ passen jullie een meer zingende stijl toe. Hoe bevalt dit je?**

Ja, we vinden het echt leuk om te doen. Andrew Neufeld van Comeback Kid heeft onze laatste twee albums geproduceerd en hij hielp ons experimenteren. De meer melodische vocals waren al te horen op nummers als ‘Face It On My Own’ en nu inderdaad ook op ‘Discord’ en ‘Commas & Zeros’. Het is gewoon een andere manier om een boodschap duidelijk te maken, plus het maakt alles weer wat interessanter. Veel van mijn favoriete albums zijn eerder melodisch. Als het bij een nummer past, waarom zou je het dan niet doen?

**Iemand van jullie zei eens in een interview dat ‘Word is Bound’ de beste plaat is dat jullie al gemaakt hebben. ‘Binge & Purgatory’ was toen al uit. Denk je nog steeds zo?**

Ik weet niet wie dat gezegd heeft, maar ik denk dat we allemaal van mening zijn dat ‘Binge & Purgatory’ de beste plaat is dat we al hebben gemaakt. Toen we ‘This One’s For You’ uitbrachten, was ik niet overtuigd dat het beter was dan ‘Stay True’. Het album had minder hits en was niet zo sterk. Met ‘Bout It’ was dat wel overduidelijk het geval. Ik denk dat we zelf wel objectief kunnen zijn tegenover onszelf. ‘Word Is Bond’ was een sterk album maar ook heel agressief. Er was voor mij persoonlijk heel wat gebeurd tijdens het schrijfproces van die plaat. ‘Binge & Purgatory’ is meer gefocust, beter geschreven en beter geproducet. Het gevoelsmatige ‘Word Is Bond’ tegenover het beter geschreven ‘Binge & Purgatory’ zijn twee grote verschillen die je moeilijk kan vergelijken.

**Een band vertelde ons ooit: ‘Als je geen beter album kan maken dan het vorige is het beter om te stoppen’. Wat denk je hierover?**

Daar ben ik het volledig mee eens. Als ‘Binge & Purgatory’ het slechtste album was dat we al uitbrachten, zou ik de band waarschijnlijk hebben opgedoekt. Als je werk niet is gegroeid tegenover tien jaar geleden, wat is dan nog het nut van proberen. Nogmaals, je kunt niet iedereen plezieren. Ik denk dat ‘Binge & Purgatory’ het beste album is dat we al hebben gemaakt. Dat betekent niet dat die de meeste youtube views krijgt of het beste verkoopt. Ik ben gewoon het meest trots op het werk en de vooruitgang dat in dit album zit. We gaan niet zomaar stoppen als de albums niet populairder worden.

**Deez Nuts maakt veel gebruik van guestvocals. Hoe belangrijk zijn die voor de band?**

Ze zijn zeer belangrijk, enkel omdat we zoveel mogelijk vrienden willen betrekken bij de band. Vriendschap is een groot onderdeel van onze muziek. Neem nu onze eerste EP: Andrew van Comeback Kid deed guestvocals, mijn beste vriend het artwork, mijn vrienden stonden mee op de cover, … Dat zal altijd zo zijn. Met guestvocals is dit natuurlijk het gemakkelijkst. Je gaat nooit een guestvocal op onze albums vinden van iemand waar we niet close mee zijn. We gaan niemand laten meezingen omdat de naam meer platen zou verkopen. We zitten in de studio en komen dan meestal op nummers waarvan we denken dat ze een extra stem kunnen gebruiken. Een voorbeeld is ‘Lessons Learned’: mijn stem was niet krachtig genoeg voor het begin en het einde en we dachten meteen aan Jamy Jasta van Hatebreed. We belden hem en de volgende dag hadden we zijn deel al binnen. Het draait hier echt puur om vriendschap.

**Jullie energie op het podium is altijd enorm, maar is die elke show anders?**

Ja, we zijn nu een week op tour en we vinden het steeds leuk om van set te veranderen zodat we geen maand dezelfde nummers spelen. In het begin ging het natuurlijk wat moeilijk omdat je nog in de muziek moet komen. We starten natuurlijk met een hoop energie en als het publiek dat teruggeeft, kunnen we nog een versnelling hoger gaan. Gisteren was bijvoorbeeld de kleinste maar beste show van onze tour tot nu toe. Energie zal er altijd zijn, maar je moet wat gewoon worden aan bepaalde nummers die je minder speelt.

**Als je op tour kan gaan met een niet-hardcore band. Welke zou je kiezen?**

Mijn favoriete muziek buiten hardcore is rap. Ik zou graag eens een keer op tour gaan met Future, Migos of Kendrick Lamar. Ik weet niet hoe realistisch dit is, maar ik zou het wel heel erg graag doen.

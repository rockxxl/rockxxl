---
id: 1810
title: Nevermind Nessie - Best of Foes
category: Album reviews
groups: Nevermind Nessie
album: Best of Foes
date: 2017-03-11T18:14:11+00:00
author: Seppe Van Ael
layout: post
permalink: /album-review/review-nevermind-nessie-best-of-foes/
thumbnail: >-
  https://res.cloudinary.com/rockxxl/image/upload/nevermind-nessie-best-of-foes.png
---
Het Lokerse Nevermind Nessie kwam aanzetten met hun tweede album 'Best of Foes', en dat kan maar één ding betekenen: feest! Met hun eerste plaat 'Story of a Lost Generation' ging het bier alvast sneller stromen. Startende met een prachtig artwork en een fris pintje in ons hand zijn we helemaal klaar voor de tweede plaat van Belgisch beste folkpunkband.

Beginnen doet 'Best of Foes' met een zoals verwacht folky intro. Het nummer 'Drink Up' zet de plaat in stijl in. Een dikke minuut is het luidkeels meezingen met de tekst 'Nessie is here, to drink up all your beer!'. Meteen krijgen we een flashback naar de vrolijkere nummers van Dropkick Murphys. Ook single en titelnummer 'Best of Foes' swingt de pan uit met behulp van fluitjes, accordeon en een viool. Hoewel nummers als 'Beer Dance' duidelijk gemaakt zijn om live te spelen doen ze het ook uitstekend op plaat. Spijtig wel dat springen en dansen op jezelf er een beetje raar uitziet. Afsluiten doet Nevermind Nessie met 'Il Viaggio di Saltarello'. Deze is op de intro na het enige instrumentale en tevens langste nummer van 'Best of Foes'. Net zoals de vorige 40 minuten van het album is het tot de laatste minuut volle gas.

Feesten, dansen, zingen en drinken. Voeg dit samen met een potje punkrock, en je hebt een liveshow van Nevermind Nessie. Ook met hun nieuwe album 'Best of Foes' weet de band dit gevoel naar de huiskamer te brengen. 'Best of Foes' luistert lekker gemakkelijk en is bovendien nog aanstekelijk ook. De Vlaamse Dropkick Murphys hebben een nieuw album uit, en wat voor één!

score: 8,5/10

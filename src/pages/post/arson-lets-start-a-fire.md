---
id: 4695
title: Arson - Let's Start a Fire
category: Album reviews
groups: Arson
album: Let's Start a Fire
date: 2018-04-10T08:13:01+00:00
author: Seppe Van Ael
layout: post
permalink: /album-review/review-arson-lets-start-a-fire/
image: 30442940_2143132975975469_942359680653459456_n-e1523307894289.jpg
---
Wat krijg je als je punk en hardcore mixt en overgiet met een sausje van rock ‘n roll? Het antwoord is simpel: Arson. Deze Gentse band met leden van o.a. Soul Grip, Atlas en Anti Icon bestaat nog maar sinds november en bracht nu al een eerste EP uit. De EP kreeg de naam ‘Let’s Start a Fire’ en is een leuk vervolg op de bandnaam die uiteraard brandstichting betekent. Vijf nummers krijgen we voorgeschoteld, die net zoals de eerder vernoemde bands een zekere kwaliteit met zich meedragen.

Single ‘Empire’ valt meteen met de deur in huis. Snel, hard, maar minstens even melodieus. Over het algemeen worden de vocals geschreeuwd, al is Arson van alle markten thuis en bewijzen ze dit ook met enkele cleane stukjes die super aanstekelijk uit de hoek komen. ‘You Know It’ doet er nog een schepje bovenop. De snelheid en gemakkelijk meezingbare teksten staan hier centraal. Het zijn ook dit keer weer de invloeden van rock ’n roll en Southern rock die de relatief harde muziek van Arson quasi dansbaar maken. Het nummer ‘Bright Light’ zet hier dan ook hard op in. De gitaren doorbreken het gewone stramien van hardcore en punk bands en zorgen voor een stijlkenmerk dat niet meteen in een hokje te plaatsen valt. ‘Smuggler’s Soul’ gooit eveneens de remmen nog een keer volledig los voor het de beurt is aan afsluiter ‘Lords Of Misrule’. De guestvocals op dit nummer worden verzorgd door David Achter de Molen van John Coffey. Geen onlogische keuze. John Coffey is één van de weinige bands die te vergelijken valt met Arson. Dit komt het nummer dan ook ten goede en maakt ‘Lords Of Misrule’ een meer dan geslaagde afsluiter.

De ervaring van dit vijftal in vorige bands heeft hen geen windeieren gelegd. Het hele plaatje klopt: De muziek zit goed, ze maken gebruik van de juiste guestvocal, de artwork is verzorgd, de connectie tussen de bandnaam en de naam van de EP,… Arson heeft een duidelijk visie die ze reflecteren in hun sound en dat is dan ook de kracht van deze band. ‘Let’s Start a Fire’ is een stevig debuut dat ons alleen maar doet verlangen naar meer.

score: 8,5/10

&nbsp;
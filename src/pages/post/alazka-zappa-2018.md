---
id: 4860
title: Alazka (Zappa, 2018)
category: Live reviews
date: 2018-05-10T09:27:08+00:00
author: Seppe Van Ael
layout: post
permalink: /live-review/live-review-alazka-zappa-2018/
image: 30725013_1629097693838052_3849223983294760002_n-e1525944108645.jpg
---
**Metalcore op een broeierige woensdagavond&#8230; Daarvoor zijn we op weg naar Antwerpen.**** Oorspronkelijk zou de show in Kavka doorgaan, maar daar vindt vanavond de eerste editie van 'support your locals' plaats. De show werd verplaatst naar de iets grotere Zappa.**

Heartbreaktunes:

http://www.heartbreaktunes.com/

Toen we de zaal betraden was **The Plot In You** net begonnen aan hun set. Dit viertal uit Ohio timmert sinds 2010 aan de weg en releasde in februari hun vierde album 'Dispose'. De zaal was al goed gevuld en het grootste deel van het publiek kon deze metalcore die ons vooral tijdens 'one last time' en 'feel nothing' heel erg aan Bring Me The Horizon deed denken wel smaken. De band was het publiek dankbaar, maar na afloop bleek het ook omgekeerd zo te zijn en werd er luidkeels 'one more song' gescandeerd.

Een kwartiertje later was het de beurt aan de heren van **Polaris**. Vanaf de eerste tonen werd de lont aan het kruitvat gestoken met een eerste echte moshpit tot gevolg. Met de energieke songs uit hun debuut-LP 'The Mortal Coil' uit 2017 en hun EP 'The Guilt And The Grief' van een jaartje daarvoor kregen deze Australiërs het publiek makkelijk op hun hand. In tegenstelling tot de vorige band spatte er, mede door de hardere songs, veel meer energie van het podium wat het geheel ook nog interessant maakte om naar te blijven kijken. Onze 12 punten gaan vanavond in elk geval naar Australië.

Headliner van de avond was het Duitse **Alazka**. Deze band heeft als 'Burning Down Alaska' al heel wat kilometers op de teller staan, maar veranderde in maart 2017 hun naam naar Alazka. In augustus volgde dan het debuutalbum 'Phoenix' wat vanavond grotendeels de rode draad doorheen de setlist was, al werd er met onderandere 'Phantoms' ook teruggegrepen naar hun vorig leven. Er was veel minder energie in de zaal dan bij Polaris, ook al deed frontman Tobias Rische veel moeite om het publiek op te zwepen. Het mocht niet echt baten. Toch was het publiek zeker mee, want zwaaien met de armen of klappen in de handen deden de bezoekers gewillig mee. Misschien is dit gewoon niet de muziek om total loss op te gaan. In tegenstelling tot de twee vorige sets was het geluid deze keer niet top. Naast enkele technische problemen op het podium waren de bassgitaar en bassdrum amper te horen. Ook overstemde de micro van clean vocalist Kasim Auale het geheel doordat die vaak te luid stond. Het was niet de beste show die we van de heren al gezien hebben, maar we hebben zeker wel een fijne avond beleefd met drie bands die we graag nog eens terug willen zien.
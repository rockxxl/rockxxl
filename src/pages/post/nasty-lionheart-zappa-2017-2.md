---
id: 3487
title: Nasty + Lionheart (Zappa, 2017)
category: Live reviews
date: 2017-12-03T15:14:11+00:00
author: Seppe Van Ael
permalink: /live-review/live-review-nasty-lionheart-zappa-2017-2/
thumbnail: >-
  https://res.cloudinary.com/rockxxl/image/upload/20374373_1671910866174082_6278264063962117000_n-1-1.jpg
---
**HeartBreakTunes had weer een show in petto die lang zal blijven na-sudderen. Niemand minder dan beatdown band Nasty en hardcore legende Lionheart zakten voor de tweede keer deze tour af naar België, dit keer naar de Zappa in Antwerpen. Samen met Get The Shot en Absolve beloofde het een vurige avond te worden en dat was op zijn minst gezegd!**

HeartBreakTunes:

http://www.heartbreaktunes.com/

De opener van de avond was **Absolve**. Deze band, afkomstig uit het Nederlandse, kwam de avond voor ons op gang trappen. Het geluid was niet op en top (dit gelde voor de volledige avond) wat afdeed aan de performance. Er was al heel wat publiek aanwezig en ook de show op zich was heel fors, wat zorgde voor enkele stevige pits. De toon was gezet en het feest kon beginnen.

Vervolgens was het de beurt aan **Get The Shot**. Afgezakt van het verre Canada door persoonlijke uitnodiging van Nasty om hun tour te komen vervolledigen, gaven ze voor ons het tweede baanbrekende optreden van de avond. Door hun harde riffs en brute vocals namen ze je meteen mee tijdens hun set. Iets wat het publiek ten goede deed. De eerste meezingers werden ingezet en de zaal begon zich meer en meer te vullen. Leuke band met een al even leuke performance!

Hierna was het tijd voor de grote jongens! **Lionheart**! De band die een goed jaar pauze heeft genomen, heeft toch terug tijd gemaakt om een Europese tour te doen. Ook weer door toedoen van Nasty. ‘De enige band waarvoor ze terug zouden komen’, zoals ze zelf zeiden. Met deze jongens is het altijd een feest en dat bewezen ze ook ditmaal. Afgelopen woensdag waren ze nog in Brussel, en nu in Antwerpen. Ze brachten ons een mix van nieuwe en oudere nummers en verzekerden daarmee alweer hun legacy die ze nabrengen! Met de zaal volledig gevuld was het tijd om de zangtalenten van de fans te testen. Met songs zoals ‘Lifer’, ‘Undisputed’, ‘Rat’ en vooral op het einde de song ‘LHHC’ hebben ze hierbij hun missie volbracht. Zoals eerder vermeld was het geluid ook hier niet optimaal maar dat is al lang vergeven. Welkom terug Lionheart!

Als laatste mocht **Nasty** nog even het testosterongehalte in de lucht stampen. Meteen toen zanger Matthi het podium op kwam, voelde je dat hij er zin had, en zo ook de rest van de band. Startend met één van de nieuwe nummers ‘At War With Love’ toonden ze meteen waarvoor ze hier waren: de zaal plat spelen en de mensen een goede avond bezorgen. Zodra Matthi aan zijn performance begon, straalde hij energie uit en gaf hij dit ook mee aan de toeschouwers, die maar al te graag meededen. De pit vergrootte en de zaal vernauwde. Beatdown van de hoogste plank! Het was de laatste show van hun tour en dit wilden ze zeker onthouden. Een perfecte afsluiter van een gezellige avond, zou ik zeggen.
---
id: 4396
title: Krang - Singalong
category: Album reviews
groups: Krang
album: Singalong
date: 2018-03-06T11:21:26+00:00
author: Seppe Van Ael
layout: post
permalink: /album-review/review-krang-singalong/
image: a0725073402_10-e1519735470880.jpg
---
Voor de punkers van Krang uit Tsjechië begon het nieuwe jaar goed. Ze kwamen namelijk aanzetten met hun tweede full album ‘Singalong’. We krijgen elf gloednieuwe nummers voorgeschoteld en de hele plaat duurt slechts achttien minuten. Kwantiteit valt al uit te sluiten, maar hoe zit het met de kwaliteit?

Op de eerste seconde van opener ‘Life Is Like A Mortal Kombat’ krijgen we al enkele snelle gitaren te horen. Na de eerste twintig stevige seconden van het album vertraagt de band en zorgt ze tekstueel voor een kritische noot. Een gewoonlijke ‘aaah’ in de backings en de aanstekelijkheid in tekst en muziek zorgen voor een sound die ons doet denken aan bands zoals Millencolin. Nummers als ‘IDDQD’ en ‘Indiana Jones Hates Nazis And Snakes’ brengen dan weer de hardcore sound van de band naar voren. Bij die songs zien we veel gelijkenissen met bands zoals Ignite. De rode draad doorheen ‘Singalong’ is punkrock die gebaseerd is op bands uit de late jaren 90 en de hele skate punk scene. Afsluiten doet de band met een cover van ‘Help’ van The Beatles. Hoewel je beter niet aan heilige huisjes komt, geraakt Krang er dit keer wel mee weg. Ze gaan met de drums niet nodeloos tekeer zoals een olifant in een porseleinkast, waardoor het origineel tot op zekere mate gerespecteerd blijft.

Met ‘Singalong’ heeft Krang een goed skate punkplaatje neergezet. Niets meer, maar absoluut ook niets minder. Wij kijken er alvast naar uit om deze heren een keer op Belgische bodem te zien, want we hebben zelf een aantal toppers van bands die perfect in het straatje passen van dit viertal.

score: 7,5/10

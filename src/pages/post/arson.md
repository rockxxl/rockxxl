---
id: 5124
title: Arson
category: Interviews
band: Arson
date: 2018-06-07T09:35:09+00:00
author: Seppe Van Ael
permalink: /news/interview-arson/
thumbnail: >-
  https://res.cloudinary.com/rockxxl/image/upload/fqfqq.jpg
---
**De Gentse punk, rock 'n' roll, hardcore band Arson is een band met zicht op de toekomst. Dat bewijst hun eerste EP 'Let's Start A Fire'. Deze EP is een mooi uitgewerkt concept dat tot in de puntjes is verzorgd. Arson bestaat nog geen jaar, maar de band opent binnenkort de main stage van Jera On Air op zaterdag. Wij stelden wat vragen aan gitarist Rien en bassist Fabian en kregen daarmee een mooi zicht op de band.**

**De bandnaam Arson, de albumtittel ‘Let’s Start A Fire’, jullie teksten, … Van waar komt de obsessie met vuur?**

_Rien_: Daar zijn eigenlijk meerdere redenen voor. Vuur is namelijk een dankbaar concept om rond te werken aangezien het heel visueel en chaotisch is. Het speelt in op alle zintuigen. Die eigenschappen door trekken naar onze muziek leek ons een interessante uitdaging.

_Fabian_: Ook wilden we iets aanwakkeren, mensen warm maken voor iets nieuws. De naam klonk ook gewoon heel goed en paste perfect bij onze ideeën over de kostuums, tijdsgeest, artwork, …etc.

**Jullie treden inderdaad op in kostuums. Vanwaar komt dit idee?**

_Fabian_: Dat was eigenlijk het allereerste dat beslist was toen Rien en ik ideeën hadden voor een nieuwe band. Het had mede ook te maken met een promo campagne van de band Gallows voor hun tweede plaat ‘Grey Britain’. Daarvoor hadden ze een fotoshoot gedaan in grijze pakken. Rien en ik vonden deze look zo cool dat we wisten dat we ook zo iets op poten wilden zetten. Al wisten we toen nog niet eens hoe onze nieuwe band zou klinken en wie er in mee zou spelen.

**Ook de artwork lijkt wel heel erg steampunk.** 

_Fabian_: Een groot deel van onze inspiratie komt uit de jaren 20 en 30, interbellum, drooglegging, Peaky Blinders, &#8230; We hadden heel vroeg al afgesproken dat alles wat we zouden uitbrengen die stijl zou hanteren. Dus de kostuums, merch, podium aankleding, lyrics en dus ook de artwork.

_Rien_: Het idee van de handen is ook een referentie naar de DIY mentaliteit binnen de band. We maken veel dingen zelf en hebben de EP ook zelf opgenomen in ons repetitiekot, met uitzondering van de drums die we bij Much Luv studio hebben opgenomen. Het idee van je handen vuil te maken als je aan iets wilt werken is dus een belangrijke rode draad doorheen de EP.

**Op facebook lazen we dat Arson werd opgericht met de intentie om op één jaar tijd op het podium van Groezrock te staan. Dit jaar is het geen Groezrock, maar jullie staan wel op Jera On Air. Is dit volgens jullie even geslaagd?** 

_Rien_: Dat was niet echt de algemene intentie, maar eerder een doel om naar te streven. Zodat je als groep toch weet waar je naartoe probeert te werken. We hadden op dat moment al veel energie in de band gestoken en op een podium als Groezrock mogen spelen zou de kers op de taart geweest zijn. En inderdaad, geen Groezrock dit jaar, maar het openen van de main stage op Jera on Air is minstens even cool!

**Jullie muziek heeft veel invloeden en is dus niet in een hokje te plaatsen. Was dit een bewuste keuze?** 

_Fabian_: Het was niet persé een keuze, maar eerder een logisch gevolg. We zitten met een uiteenlopende groep van muzikanten met allemaal een andere muzikale achtergrond. We wisten dat we iets anders wilden proberen dan hetgeen we gewoon waren in onze andere bands. We waren op zoek naar een feestbare, toegankelijk en catchy uitlaatklep en onze EP is daar het resultaat van geworden.

**Zoals je zegt spelen of speelde jullie allemaal in relatief succesvolle Belgische bands. Ik denk dan aan Atlas, Anti Icon, Soul Grip en Zygoma.** 

_Fabian_: We wilden een beetje uit de comfortzone komen waar we ons al enkele jaren in bevonden. De muziek is meer ‘happy go lucky’ en daar hadden we allemaal wel eens nood aan.

_Rien_: Zelf heb ik lang in een metal band gespeeld en had ik naar het einde toe meer nood aan iets luchtigs en uplifting. Arson was de ideale remedie daarvoor.

**David Achter de Molen van John Coffey doet guestvocals op het nummer ‘Lords Of Misrule’. Is John Coffey effectief een invloed geweest voor jullie muziek? Wij vinden alvast dat jullie genre erg dicht bij elkaar ligt.**

_Rien_: John Coffey is zeker een invloed geweest. Hoe zij het hardere gitaarwerk toch min of meer in de mainstream hebben kunnen krijgen, is wonderlijk. Ik denk dat het redelijk duidelijk is bij welke bands we inspiratie gevonden hebben. Dat steken we niet onder stoelen of banken.

_Fabian_: We hebben nooit de bedoeling gehad om het warm water uit te vinden. De focus lag altijd op goede nummers maken en ons enorm amuseren tijdens repetities en op het podium.

**Buiten vuur zijn jullie teksten vaak religieus getint.** 

_Rien_: We zijn zelf niet echt gelovig, maar ik denk dat je automatisch een deel spiritualiteit meedraagt als je met muziek bezig bent. Dat kan voor iedereen iets anders betekenen. Het idee van iets hoger waar je je tegenover moet verantwoorden en je je tegen verzet is een boeiend gespreksonderwerp en past ook binnen het concept van de band.

**Jullie EP verscheen op cd en cassette. Hoe belangrijk zijn fysieke dragers voor jullie?** 

_Rien_: Fysieke dragers zullen altijd onderdeel zijn van muziek. Muziekliefhebbers waarderen nog steeds het tastbare. De online markt is een enorme kans om je muziek te verspreiden, maar is tegelijkertijd heel vluchtig. Je creëert pas een echte connectie door iemand face-to-face aan te spreken en hen naar huis te sturen met iets in de handen.

**Wat is de volgende grote stap voor Arson?**

_Fabian_: Eerst werken we naar onze set op Jera on Air en vervolgens RockXXL  Fest. In het najaar hebben we ook nog een pak coole shows gepland, maar de focus ligt wel al bij het schrijven van nieuw materiaal voor een nieuwe release. Momenteel houden we het vuur van onze EP nog brandende. Let’s start a fire!

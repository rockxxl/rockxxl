---
id: 1804
title: Barking Dogs - On a Leash
category: Album reviews
groups: Barking Dogs
album: On a Leash
date: 2017-03-11T16:58:29+00:00
author: Seppe Van Ael
layout: post
permalink: /album-review/review-barking-dogs-on-a-leash/
thumbnail: >-
  https://res.cloudinary.com/rockxxl/image/upload/17238864_733690500127158_260852272_n.jpg
---
Hardcoreband Pushed Too Far liet enige tijd geleden weten dat de band even 'on hold' wordt gezet. Toch is de band niet helemaal verdwenen. Enkele ex-leden sloegen samen met huidig PTF drummer Kris Rijnen en Toon Flameng (Think Ahead) de handen in elkaar.  Barking Dogs was geboren en de Kempense hardcorescene was terug een band rijker. Nu, een dik half jaar later, wordt dat gevierd met hun debuut EP 'On A Leash'.

Na de 39 seconden durende intro, waar we de herkomst van de bandnaam leren kennen, opent deze EP met het sterke 'A Few Words', een catchy nummer waardoor je meteen in de juiste stemming bent en je zin krijgt op het refrein luidkeels mee te brullen. De EP raast als een trein en gaat door de melodische passages en het mooie samenspel van gitaarlijnen en drums niet vervelen. Dit soort muziek kan soms de neiging hebben om eentonig te worden, maar daar heeft 'On a Leash' zeker geen last van. 'Like a Dog That Barks', samen met 'Do I Care Less?' één van onze favoriete nummers van deze EP, krijgt nog wat extra cachet door de guestvocals van Ché Snelting, de voormalige zanger van Born From Pain en tegenwoordig de frontman van Herder. Tijdens het beluisteren van de EP is het moeilijk om stil te blijven zitten. We kunnen ons al levendig voorstellen wat dit met het publiek gaat doen tijdens een live show.

Deze EP is zeker een aanrader voor de liefhebbers van het hardere genre en heeft bovendien ook nog eens een deftige opnamekwaliteit, wat niet van elke (debuut) EP gezegd kan worden. Barking Dogs heeft alles in huis om het helemaal te maken. Deze band gaat nog potten breken!

score: 8/10

---
id: 2972
title: Akkerpop 2017
category: Live review
date: 2017-08-29T18:04:18+00:00
author: Seppe Van Ael
layout: post
permalink: /live-review/live-review-akkerpop-2017/
image: 20914197_1564803976873345_1815932283458824214_n-e1503995976110.png
---
**Akkerpop in Meer bestaat dit jaar 30 jaar en dat moest gevierd worden. De line up bestond uit de top van de Belgische underground muziekscene. Headliner van dienst was Brutus, maar ook Double Veterans, Toxic Shock, The Priceduifkes en vele meer blonken op de affiche. Spijtig genoeg was dit het laatste jaar dat Akkerpop doorging aan het klooster in Meer. Wij namen een kijkje en zagen dat het goed was.**

De publieksprijs van de Akkerpop Contest ging naar **Second Son Sam** en daarom mocht dit vijftal ook het festival aftrappen. Waarschijnlijk was iedereen nog aan het bekomen van Akkerpop dag één want de weide was verdacht leeg. Aan Second Son Sam zal het alvast niet gelegen hebben en de band zelf liet het ook niet aan hun hart komen. Ze speelde een mengeling van folk en pop die ons sterk deed denken aan bands als o.a. Mumford & Sons. Misschien was Second Son Sam wel het buitenbeentje van de dag aangezien ze de stevige gitaren achterwege lieten, maar de sfeer van de muziek golfde mooi over het publiek heen. Een rustige maar toffe opener, zoveel is zeker.

Nog een band die de Akkerpop Contest won, maar dan de juryprijs was **The Fokuse**. The Fokuse brachten stevige rock met hier en daar invloeden uit de metal en grunge. Het was ook vooral de gitaar die met verschillende solo’s en aparte partijen de voorgrond nam. Ondanks hun meerdere pogingen bleef het publiek redelijk braaf staan en kijken. De band amuseerde zich alvast kostelijk al bespeurde we hier en daar wel een paar foutjes. We zijn nog niet helemaal overtuigd van The Fokuse al vielen nummers als hun eigenste ‘Giant Red Moon’ wel in de smaak.

De verrassing van de dag kwam uit het verre Gent onder de naam **Shht**. Shht bracht complexe rockmuziek met invloeden van jawel, bijna alles. De muziek van Shht is alles behalve in een hokje te plaatsen al deden de hardere stukken ons vaak denken aan bands als Raketkanon. Ook gebruikte dit zootje ongeregeld autotune en ze geraakte er nog mee weg ook. Zelf de micro doorgeven aan Roger de festivalman gaf geen minachting. Muzikaal was er geen vuiltje aan de lucht en met een zeer eigen cover van ‘Bohemian Rhapsody’ van Queen kon het feest ook al niet meer stuk. Wij hebben alvast genoten van Shht en laat dat niet de laatste keer geweest zijn.

Hardcore band van dienst was dit keer het Antwerpse **Set Things Right**. Iets later dan gepland kwam de band op, in stijl weliswaar, met een hardstyle intro. Lang duurde het echter niet  voor de eerste breakdowns ten tonele verschenen. Zoals verwacht bracht de band een cover van ‘Fairytales Gone Bad’ van Sunrise Avenue die de sfeermeter ook wat omhoog trok. Set Things Right heeft ons niets meer te bewijzen, maar het was toch bang afwachten omdat het publiek alle leeftijden had en ook niet voltallig aanwezig was. Alles verliep echter zeer geslaagd, zowel op het podium als ervoor.

Tussen Set Things Right en The Priceduifkes zat bijna een uur wisseltijd, maar het werd al snel duidelijk waarom. Tussen de bomen van Akkerpop hing een spandoek**: Jef Solo Project 5000**. Deze bij ons wel bekende jongeman bracht tussen de bands door een aantal akoestische nummer. Geen geluidsinstallatie, geen podium,… Meer als een gitaar was er niet nodig. De sfeer zat er alvast in, maar hoe kan het ook anders als je afkomt met nummers als ‘Hit Me Baby One More Time’. Akkerpop, misschien volgend jaar terug denken aan een tweede podium?

**The Priceduifkes** draaien al weer bijna 15 jaar mee in de Belgische punkscene. Ook hun nieuwe plaat ‘Goathorse’ werd door velen gesmaakt. De band speelde dit zelfde album bijna integraal op Akkerpop. Korte, krachtige, aanstekelijke nummers met teksten als ‘(No) Burkini Beach Party (Tonight)’ en ‘It’s Raining Shit (Hallelujah)’. Kortom punkrock zoals het hoort te zijn. Meer hoeven we er eigenlijk niet aan toe te voegen.

De samenwerking van rappers **Team Panini** en hardcore band **Toxic Shock** is al ingeburgerd bij fans van beide, maar aan alle mooie liedjes komt een einde. Voor een momenteel laatste keer stonden de twee samen op het podium van Akkerpop. De aftrap werd gegeven door Team Panini. De donkere rap van dit duo greep meteen de aandacht van het publiek met nummers als het geweldige 'Dirk Frimout'. Een nummer later viel de elektriciteit op het podium uit en deed de band drie pogingen om een nummer terug te beginnen, maar zo gezegd zo gedaan, gelukkig. De heren van Toxic Shock maakte er al eveneens een feestje van. Het publiek geneerde zich niet om mee te zingen of om te moshen. De band gaf vier gratis drankbonnen aan degene die het beste stagedivede. Geloof het of niet, maar iemand stook zelfs zijn t-shirt in brand en jawel, hij won de drankbonnen. Toxic Shock en Team Panini brachten nog een aantal nummers samen waaronder een cover, 'Fight For Your Right' van Beastie Boys. Beide gaven ze een korte maar krachtige set die misschien wel het hoogtepunt van Akkerpop 2017 was.

De Belgische garagerock kent een grote opmars met bands als Equal Idiots als vaandeldragers. Ook al woont deze band bijna letterlijk op het festivalterrein dit keer geen Equal Idiots, maar niemand minder dan **Double Veterans**. De weide was mooi gevuld mede doordat de band aankondigde dat Akkerpop de laatste show zal zijn voor een tijdje. Wat er verder op het programma van Double Veterans staat weet niemand. Er wordt gefeest, gezongen en gedanst op knallers als 'Cocktail' en 'Beach Life'. Veel distortion, krachtig, maar al even gezellig. Een frisse pint en Double Veterans, meer heeft een mens niet nodig op een zonnige zaterdagavond.

DE festivalband van 2017: **Brutus**. Met hun debuutplaat 'Burst', die begin dit jaar uitkwam, brak dit Leuvense trio een hele hoop potten en pannen. Ontbreken op Akkerpop was dus geen optie. Wegens persoonlijke reden zijn we na twee nummers door moeten gaan. Eén ding is in ieder geval zeker: twijfel niet aan Brutus! Akkerpop heeft een meer dan waardige afsluiter gehad.
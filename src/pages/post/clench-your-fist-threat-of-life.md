---
id: 1773
title: Clench Your Fist - Threat Of Life
category: Album reviews
groups: Clench Your Fist
album: Threat Of Life
date: 2017-03-07T15:41:10+00:00
author: Seppe Van Ael
layout: post
permalink: /album-review/review-clench-your-fist-threat-of-life/
thumbnail: >-
  https://res.cloudinary.com/rockxxl/image/upload/cyf.jpg
---
Clench Your Fist, een beatdown hardcoregezelschap uit Limburg, kwam recent aanzetten met hun nieuwe EP ‘Threat Of Life’. Dit is hun eerste release sinds hun full length ‘Break The Jaw’ uit 2015, die al verschrikkelijk ruw en hard klonk en de zeer memorabele clip van ‘All Hell Breaks Loose’ bevatte. Deze EP telt vijf nummers en werd ons geleverd in een van de meest originele CD-hoezen die we ooit al ontvangen hebben. Het is een hoes in DVD-formaat die er vrij minimalistisch uitziet, met album artwork die we niet direct bij beatdown zouden plaatsen. Het is echter niet alleen de hoes, maar voornamelijk de muziek die telt. Benieuwd of deze band bij hun beatdownroots bleef en of hun nieuwe EP even hard-hitting klinkt als hun LP.

Openen doet Clench Your Fist met het nummer ‘Death Curse’. Het is een nummer dat traag opbouwt en meteen de vibe van de rest van de EP aankondigt. Een duistere, minimalistische introductie slaat opeens over in een half rappende beatdownplaat met een vrij snel tempo, om op het einde te eindigen met een lome, slopende breakdown, zoals we gewend zijn van deze band – en het genre in het algemeen. We merken aan dit nummer ook meteen al dat de opnamekwaliteit er serieus op verbeterd is ten opzichte van hun vorige album, de basgeluiden zijn prominenter, waardoor de stukken waar de slepende, lome beatdowns veel harder overkomen. Dit kunnen we enkel beamen. De vocals komen ook veel krachtiger over. De eerder uitgebrachte singles ‘Betrayer’ en ‘Angel Killer’ zijn misschien wel de meest hard-hitting songs van dit album. Ze zijn straightforward, niet al te moeilijk, maar dat hoeft niet binnen dit genre. Het hangt allemaal af van hoe het gespeeld is. Het is niets wat we nog nooit eerder hebben gehoord, maar de nummers zijn zo verschrikkelijk hard dat je spontaan op het eerste levende wezen dat bij je in de buurt komt begint te schoppen. Deze band weet wat ze spelen en weet wat het publiek wil – hevig dansen.  Het nummer ‘Lost Soul’ vervolgens heeft een leuk meezingstuk en – u raadt het nooit – een vreselijk harde breakdown op het einde, maar meer kan er eigenlijk niet over gezegd worden. Vervolgens is er nog afsluiter ‘Lifeless Eyes’, met de lekkerste gitaarriff van dit album, die gedurende het hele nummer prominent, zij het licht gevarieerd, aan bod komt. Net wanneer we dachten dat deze band ons niet nog harder kon raken op vlak van hevigheid, spelen ze zowaar het traagste en lompste stuk dat deze band ooit geschreven heeft. Eindigen doet het nummer even duister als hoe deze plaat startte, dus we raden aan hem gewoon op repeat te laten staan.

Clench Your Fist speelt beatdown, dat weten we. Een genre waar standaard al weinig originaliteit in te vinden is, moet gewoon goed gespeeld worden om het interessant te maken. En laat dat nu net hetgeen zijn waar ze 100% in geslaagd zijn. De band is, net zoals hun CD-hoes, gegroeid en mag fier zijn op hun recentste werk. Als ze zo blijven groeien, veroveren ze binnenkort Europa en wie weet de hele wereld.

score: 8,5/10

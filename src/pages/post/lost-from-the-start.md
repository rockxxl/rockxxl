---
id: 2161
title: Lost From The Start
category: Interviews
band: Lost From The Start
date: 2017-04-11T09:26:54+00:00
author: Seppe Van Ael
layout: post
permalink: /news/interview-lost-from-the-start/
thumbnail: >-
  http://res.cloudinary.com/rockxxl/image/upload/15975102_1212006188913411_1390535723759777644_o.jpg
---
**De Limburgse pop punk band Lost From The Start werd pas eind 2016 opgericht al brachten ze in februari een videoclip uit en ook hun EP-release is in aantocht. Wij namen even de tijd om dit viertal wat beter te leren kennen en ook al eens vooruit te blikken op wat de band nog in petto heeft, want Lost From The Start gaat als een sneltrein!**

**From The Start is een gloednieuwe band, stel jullie eens voor.**

Lost From The Start begon als een zijproject van Laurens en Seppe. Ze schreven punkrock nummers, de muziek waar ze in hun tienerjaren zo bezeten van waren. Na wat fluctuatie in de line-up zijn Robby en Hilde uiteindelijk toegevoegd aan het dynamische duo. In januari 2017 werd de band Facebook-officieel met een verse EP en music video.

**Waarin wilt Lost From The Start zich onderscheiden van andere bands, op de vrouwelijke vocalen na?**

We willen het genre alleszins niet opnieuw uitvinden. Snelle drums en melodische gitaren waren er al in de 60’s. Het gegeven “Poppunk/-rock met vrouwelijke zang” is sinds Paramore ook niet echt origineel meer te noemen. We willen ons niet te veel baseren op wat anderen doen, maar vooral op onze eigen ervaring bouwen. Daar zullen vast invloeden van andere punkrock bands in sluipen maar we willen vooral ons eigen ding doen. Of dit ons onderscheidt van de massa of niet, zal ons eigenlijk een zorg wezen. Wij doen waar we volgens ons goed in zijn: ons perspectief op de wereld, de dingen die wij belangrijk vinden inhoudelijk in muziek naar voren brengen.

**Jullie bandnaam is wel gewaagd, vanwaar deze?**

Eens het klikte met de huidige formatie, hebben we samen gezeten om te bespreken wat ieders doel is met de band en een bewuste beslissing gemaakt van wat we precies gaan doen. We hebben uitgepuurd wat punkrock voor ons betekent. Voor ons allemaal was dit de muziek die we ontdekten in onze puberjaren en die ons heeft geholpen door deze moeilijke periode te komen. Dit is een periode waarin je jezelf gaat zoeken, ontdekt en ontwikkelt. Daarvan komt de bandnaam eigenlijk als een statement; “Lost From The Start”. Een startpositie vol mogelijkheden, van waar het nog alle kanten uit kan gaan.

**Na een maand een videoclip, na drie maanden een EP,… Alles lijkt wel erg snel te gaan.**

Nog niet snel genoeg! Tegen de tijd dat we Echo Avenue ineen staken, hebben we een marketingplan opgesteld. We proberen de zaken een beetje professioneel aan te pakken en grijpen elke goede mogelijkheid om onszelf in beeld te brengen. We hebben de boot een hele tijd afgehouden (de nummers op de EP zijn ondertussen al anderhalve keer verjaard), daarom dat we nu pas naar buiten komen en meteen zoveel materiaal kunnen tonen. Dit zou dan moeten leiden naar liveshows, want we willen nu graag zoveel mogelijk optreden. Op vlak van visueel materiaal hebben we kunnen rekenen op gitarist Seppe die werkt in de filmindustrie, waardoor we snel een videoclip, een teaser voor de EP, … hebben kunnen lanceren. Zo hebben we op korte tijd eigenlijk al veel fans kunnen vinden zonder ooit een noot live gespeeld te hebben.

Na onze EP-Release Show zullen we terug beginnen plannen voor de toekomst. We hebben al richtlijnen opgesteld, maar een specifiek plan is er nog niet.

**Ook de titel van jullie EP ‘Echo Avenue’ heeft wat uitleg nodig.**

Hier hebben we een concept bedacht en in functie daarvan de EP samengesteld. De teksten gaan over het teruggaan naar je roots, als over een pad, waar de echo’s van je verleden verzameld zijn. Dit was ons vertrekpunt. De nummers moeten samen een symbolische verhaallijn vormen, en tegelijkertijd onze diversiteit binnen het genre tentoonstellen. Het leek ons een goed drieluik om mensen kennis te laten maken met de band.

**De Limburgse punkscene lijkt stilaan sterk tot leven te komen.**

Daar hopen wij op! Poppunk is energetisch, leent zich enerzijds voor onzinnige toilet-humor maar kan ook zware thematiek aansnijden, en je kan er heel het podium op afbreken. Wij kunnen geen goed excuus verzinnen voor de Limburgse jeugd om niet overal op de eerste rij te headbangen of als een zot op en neer te springen.

**Als een zaal als de AB morgen belt, voor welke band hopen jullie dan voorprogramma te doen?**

Cannibal corpse of Andre Rieu? Liefst in combinatie.

**Een EP release show komt er nog aan maar wat is de volgende stap voor Lost From The Start?**

Eerst willen we een lyric video uitbrengen, nog voor de EP-release. We hopen dat mensen achterin de zaal de tekst alvast stiekem kunnen meezingen in hun hoofd of, als het publiek voldoende voorgedronken is, zelfs een woordje meelallen. Als we dan weer enkele liveshows achter de rug hebben, bekijken we weer waar we naartoe willen. Een full album misschien?

<blockquote data-secret="8UzuzXg49i" class="wp-embedded-content">
  <p>
    <a href="http://www.rockxxl.com/album-review/review-lost-from-the-start-echo-avenue/">review: Lost From The Start – Echo Avenue</a>
  </p>
</blockquote>



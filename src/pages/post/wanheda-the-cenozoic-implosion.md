---
id: 5233
title: Wanheda - The Cenozoic Implosion
category: Album reviews
groups: Wanheda
album: The Cenozoic Implosion
date: 2018-06-20T13:31:18+00:00
author: Seppe Van Ael
permalink: /album-review/review-wanheda-the-cenozoic-implosion/
thumbnail: >-
  https://res.cloudinary.com/rockxxl/image/upload/punksnotdeadpop_1024x1024.jpg
---
De Belgische post-rock wereld is weer een band rijker! In tegenstelling tot Brutus en The Guru Guru, die dit genre in België vertegenwoordigen als ‘bekendste’ bands, gooit het Leuvense Wanheda het over een heel andere boeg. Hun eerste plaatje ‘The Cenozoic Implosion’ klinkt eerder dromerig, zeer melodisch, vaak ook emotioneel en bovendien zijn al hun nummers volledig instrumentaal. Wanheda heeft ook veel weg van post-metal, maar dan een trapje zachter en zonder een overdreven portie distortion. Klinkt als muziek in de oren, niet?

‘The Cenozoic Implosion’ start met het nummer ‘An Unquiet Ethos’. Deze begint zeer rustig met een mooi stukje gitaarwerk. Een verrassing was echter de drums. Deze vielen zoals verwacht kei hard in, maar Wanheda maakte geen gebruik van blastbeats, wat tegenwoordig bijna altijd het geval is bij vergelijkbare bands. Denk maar aan Oathbreaker. Dit behield de dromerige sfeer en passeerde niet de lijn naar super donker. ‘Exploring Systems’ gaat op hetzelfde elan verder. Met het verschil dat de climax hier iets meer uptempo is. ‘Luminous’ geeft het landschap dat Wanheda heet nog een extra mooie tint. Het nummer blijft over de volledige lijn zeer rustig en vormt een brug tussen de meer rock getinte nummers. ‘The Gathering of One’ maakt gebruik van een sample, die meteen de enige tekst van het album bevat. Met het acht minuten durende ‘The Fissures of Humanity’ sluit Wanheda het album af. Deze klinkt bij momenten zeer episch en doet ons bijna denken aan een soundtrack. Nog enkele steenharde riffs op het einde en ‘The Cenozoic Implosion’ eindigt met een knal.

Wanheda heeft met ‘The Cenozoic Implosion’ een prachtig debuut neergezet. De muziek weet je aandacht volledig op te eisen en loodst je zonder moeite door het album heen. Voordat je het goed beseft is het half uur voorbij gevlogen. Enkel de zacht, hard, zacht structuren konden naar onze mening wat interessanter. Deze waren in elk nummer hetzelfde. Wanheda neemt je in elk geval mee op een trip en zet je met beide voeten terug op de grond!

score: 8/10

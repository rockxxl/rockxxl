---
id: 4285
title: Fleddy Melculy - De Kerk Van Melculy
category: Album reviews
groups: Fleddy Melculy
album: De Kerk Van Melculy
date: 2018-02-19T11:35:29+00:00
author: Seppe Van Ael
layout: post
permalink: /album-review/review-fleddy-melculy-de-kerk-van-melculy/
image: Fleddy-Melculy-De-kerk-van-Melculy-2CD.jpg
---
In twee jaar uitgroeien tot een sensatie, spelen op Graspop en met je eerste album vanboven aan de Ultratop stranden. Geen enkele Belgische metal band deed dit Fleddy Melculy ooit na. De band voorstellen, hoeven we ook niet meer doen. Het feit dat Fleddy Melculy in het Nederlands zingt en teksten maakt om mee te lachen, viel niet bij elke metal/ hardcore fan op de juiste plaats. Met het nieuwe dubbelalbum ‘De Kerk Van Melculy’ wordt het voor die mensen eens tijd om hun mening te herzien. Debuutplaat ‘Helgië’ was al een bom, maar met ‘De Kerk Van Melculy’ leg je een heel land plat.

De eerste frustraties worden geuit op het nummer ‘Kerk’, dat uiteraard gaat over jawel, de kerk. Hoewel deze wat donkerder is en daardoor afwijkt van de algemene sound van het album, is dit nogmaals het ultieme bewijs dat Fleddy Melculy niet voortbouwt op platvloerse en voor de hand liggende humor. ‘Kerk’ is zelfs voorzien van een serieuze noot en dat kan ons wel smaken. Nummers als ‘Foto Van Uw Hoofd’ over tinder en ‘Min Duizend Scenepoints’ toveren dan weer een lach op ons gezicht. Eén van de betere nummers is zonder twijfel single ‘668’. Deze gaat over de buurman van de duivel en steekt er instrumentaal met kop en stuk boven uit. Een verrassende wending is de samenwerking met rockband King Hiss. Nog enkele personen die verder in het album voorbij komen, zijn Urbanus en Jan De Smet die eveneens zorgen voor een geslaagde samenwerking op ‘Het Gat Dat Niet Groot Genoeg Was’. Op ‘Apu’s Revenche’ komen we dan weer een oude bekende tegen: Apu Van De Nightshop. Iedereen die Fleddy Melculy al eens een keer live gezien heeft zal wel weten waar we over spreken. ‘De Kerk Van Melculy’ sluit af met enkele bonustracks. Een remix van ‘T-Shirt Van Metallica’, een Zuid Afrikaanse versie van ‘Feestje In Uw Huisje’ en ‘Den Bus Gemist’ met het Antwerpse duo van Goe Vur In Den Otto. De betere nummers bevinden zich uiteraard op het album zelf, maar zeggen dat we liever een nieuw nummer hadden gehoord is hier ook uit den boze omdat ‘De Kerk Van Melculy’ maar liefst een dikke twintig nieuwe nummers telt. En het belangrijkste: All killer, no filler.

‘Helgië’ viel bij ons al in de smaak maar met ‘De Kerk Van Melculy’ heeft Jeroen Camerlynck en zijn leger des hels zichzelf weer overtroffen. Was je al fan van Fleddy Melculy? Hou je van kwalitatieve hardcore/ metal? Ben je niet bang om je muziek met een korreltje zout te nemen? Dan kan je ‘De Kerk Van Melculy’ blindelings meenemen uit de winkelrekken, neem dat maar van ons aan!

score: 8,5/10

---
id: 3430
title: Toxic Shock - Twentylastcentury
category: Album reviews
groups: Toxic Shock
album: Twentylastcentury
date: 2017-11-30T21:47:29+00:00
author: Seppe Van Ael
permalink: /album-review/review-toxic-shock-twentylastcentury/
thumbnail: >-
  https://res.cloudinary.com/rockxxl/image/upload/Toxic-Shock-Twentylastcentury.jpg
---
Vier jaar na hun debuutplaat ‘Daily Demons’ is het Antwerpse Toxic Shock terug met 'Twentylastcentury'. De fans konden de honger ondertussen stillen met enkele splits en een hele hoop live shows, maar ook voor ons werd het tijd voor een nieuwe plaat. Toxic Shock ging op bezoek bij producer Flemming Rasmussen die indertijd Metallica groot maakte en dat heeft z’n vruchten afgeworpen. Eén ding is zeker: ‘Twentylastcentury’ was het wachten meer dan waard!

Veel tijd om na te denken is er niet want met ‘Iceberg’ zet deze plaat meteen met kracht in. De sound zoals we die van Toxic Shock gewoon zijn is terug van nooit weggeweest. Alles is lekker thrashy en ook de hardcore achtergrond is prompt aanwezig. Met ‘Immobilized & Paralysed’ nemen de gitaren de voorgrond in een bijna Metallica-achtige intro, een invloed van Flemming? Wat ook erg opvalt is dat de nummers over het algemeen bijna dubbel zo lang zijn als voorbije Toxic Shock releases. Wat dan weer wel gebleven is, is de aanstekelijke factor bij nummers als ‘Serpent’s Tongue’, ‘1986’ en ‘Great Great Gift’. Deze laatste heeft trouwens een zeer toffe videoclip, de moeite om eens te checken.

We hadden niet anders verwacht van dit Antwerpse vijftal, maar ‘Twentylastcentury’ is er weer een plaat geworden om je vingers bij af te likken. De nummers hebben een kleine volwassenwording gehad waardoor ze langer zijn en meer variatie hebben dan voorheen. Toxic Shock heeft met ‘Twentylastcentury’ nog maar eens bewezen één van de strafste bands van het land te zijn!

score: 9/10



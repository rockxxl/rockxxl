---
id: 3554
title: One Step At A Time - Our Search
category: Album reviews
groups: One Step At A Time
album: Our Search
date: 2017-12-11T18:22:09+00:00
author: Seppe Van Ael
layout: post
permalink: /album-review/review-one-step-at-a-time-our-search/
image: yes-e1513016470787.jpg
---
Twee jaar na hun 7&#8243; demo releasde het Antwerpse ONE STEP AT A TIME met 'our search' dit najaar hun eerste full length album. Op hun facebookpagina omschrijven ze hun muziek als krachtige en emotionele old-school hardcore vol sing-a-longs en oprechte teksten. Het artwork van dit schijfje doet in elk geval al hetzelfde vermoeden. Benieuwd wat dat gaat geven als we dit door onze speakers jagen.

Met openingsnummer 'Enough' wordt de toon in elk geval al meteen gezet. Geen lange slepende intro's, maar een twee seconden durende 'I, I had enough' uit Gill's strot geeft het startschot van een stevig en straight forward hardcorenummer. Wij zijn meteen verkocht. Nog geen twee minuten later krijgen we de volgende oorwurm al te verwerken. De intro, een lekkere bassriff die ons een beetje doet denken aan Embrace van Ignite, kondigt een volgende stomp in de maagstreek aan. Tijdens het refrein dat je gewoonweg wil meeschreeuwen voel je door de speakers heen de vurige woede die in dit nummer zit. Het album raast als een wervelwind verder en halverwege het album komen we met 'Regression' bij een eerste rustpunt in het album. De tragere en melodieuze intro laten je even bekomen van eerdere denkbeeldige vuistslagen die we kregen tijdens het beluisteren. Dit is echter van korte duur, want na een dikke minuut is deze hardcoretrein weer vertrokken. Wat nu ons favoriete nummer van het album is? Een song kiezen is in dit geval echt onbegonnen werk.

Zoals het een hardcore punk album betaamt duurt slechts één nummer langer dan drie minuten. Komen er heel wat 'clichés' van het genre terug? Ja. Haalt dit het niveau naar beneden? In geen geval. Met 'Our Search' levert One Step At A Time een zeer degelijke en intense hardcore plaat af die sinds hij in ons bezit is al zo goed als grijs gedraaid is. Sterke, hard hitting gitaarriffs afgewisseld met snelle, melodische passages en de grote variatie in het album zorgen dat je bij het einde bent voor je erg in hebt. Het verveelt geen moment en je voelt de hele tijd een drang om 'te dansen' en de nummers mee te zingen. Ik heb ze nog nooit live mogen aanschouwen (hopelijk komt dat er snel van), maar met de kwaliteit van deze nummers kan het niet anders dan één groot feest worden als deze gasten op de bühne klimmen.

score: 8,5/10

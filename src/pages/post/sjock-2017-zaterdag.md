---
id: 2763
title: Sjock 2017 (zaterdag)
category: Live reviews
date: 2017-07-10T18:46:51+00:00
author: Seppe Van Ael
permalink: /live-review/live-review-sjock-2017-zaterdag/
thumbnail: >-
  https://res.cloudinary.com/rockxxl/image/upload/sjokckk.jpg
---
**Afgelopen weekend vond de alweer 42ste editie van Sjock plaats in Gierle. Met een hele hoop nationale en internationale bands op de affiche was het weer een heus feest op de Poeyelhei. Een kwaliteits line-up, goed weer en een gezellige drukte zorgde voor een topeditie. Wij waren zaterdag de gast en zagen dat het goed was!**

Het was nog vroeg en de wei was uiteraard nog niet gevuld, maar dat liet het Antwerpse **Bark** niet aan hun hart komen. Dag twee van Sjock kreeg meteen een opener van formaat. Met leden van o.a. Hard Resistance en Your Highness kent Bark de kneepjes van het vak. Buiten de kwaliteit van de muziek was ook het geluid op de wei zelf verrassend goed. De pure metal van Bark was misschien het buitenbeetje op de zaterdag van Sjock, maar de overgave en energie die Bark in hun liveshows stopt is gewoonweg ongelofelijk.

Een publiekslievelingetje, als we de aantal shirts in het publiek mogen geloven toch, was **Toxic Shock**. Bark bracht al een energieke en stevige liveshow, maar Toxic Shock deed er met hun hardcore/ crossover nog een schepje bovenop. Boxen werden beklommen, er werd met micro’s gesmeten en ook de security had het niet gemakkelijk om zanger DK bij te houden. Het publiek ging mee in de sfeer van de band en de eerste moshpits kwamen langzaamaan op gang. Toxic Shock was misschien wel de hardste band van het festival maar de goeie vibe die de band achterliet zweefde nog een hele tijd door op de festivalweide.

![toxic-sjock-foto-e1499710952302.jpg](https://res.cloudinary.com/rockxxl/image/upload/toxic-sjock-foto-e1499710952302.jpg)

Vervolgens was het de beurt aan **The Glücks**. Garagerock, een fenomeen dat het Belgische land stilaan weet te veroveren. Met het uitzicht van The White Stripes (meisje/ jongen) en het geluid van The Sonics wisten The Glücks heel wat jonger en ouder volk aan het dansen te krijgen. Hoewel het geluid lekker smerig werd gemixed, zoals het hoort, klonk alles vaak wat te schel wat niet altijd voor een aangenaam effect zorgde. Wij zijn alvast mee in het Glücks verhaal en we zullen vast niet de enige zijn geweest.

Na een lange reis van maar liefst 30 uur kwam het Australische **Clowns** aan op het podium van Sjock. De band vertelde dat de vliegmaatschappij hun instrumenten naar een verkeerde plaats gestuurd had. Dat liet deze heren en dame niet koud en ze gaven zich alsnog volledig. Clowns is niet de bekendste band in het wereldje van de punk, maar ze zullen na Sjock ongetwijfeld weer wat hartjes hebben veroverd. Een show met The Killers afzeggen om te spelen op een affiche vol punkbands, chapeau!

![clowns-sjock-e1499710984504.jpg](https://res.cloudinary.com/rockxxl/image/upload/clowns-sjock-e1499710984504.jpg)

Moet ik **Brutus** nog voorstellen? Met hun debuutplaat ‘Burst’ brak dit Leuvense trio heel wat potten met verschillende buitenlandse optredens en shows op de grootste festivals in België als gevolg. Sjock kon dus uiteraard niet ontbreken. Het publiek was helemaal mee met de krachtige en opzwepende muziek van Brutus. Verschillende vuisten gingen de lucht in en er werd gewoonweg keihard meegezongen met nummers als pakweg 'All Along'. Keer op keer weet Brutus zich te bewijzen en dat was ook dit keer het geval. Als je op Sjock was heb je het wel geweten: Brutus is de belofte van de Belgische muziekscene, neem dat maar van ons aan!

![brutus-sjock-e1499711036440.jpg](https://res.cloudinary.com/rockxxl/image/upload/brutus-sjock-e1499711036440.jpg)

Eerlijkheidshalve moet ik toegeven dat ik nog nooit van **Zeke** gehoord had voor de band op de affiche van Sjock verscheen. Na wat research werd het dan ook wat duidelijker. Zeke is een Amerikaanse punkrock/ metal band die op hold werd gezet in 2008. De band werd zopas terug gestart en zo stonden ze na een dikke tien jaar weer op Belgische grond. Vele fans van het eerste uur waren dan ook zienderogen aanwezig op Sjock en zongen mee met de hits uit hun succesplaat ‘Death Alley’ die bijna integraal werd gespeeld.

**Bad Religion**, de Amerikaanse punk band rond zanger Greg Graffin mocht dag twee van Sjock afsluiten. Bad Religion bestaat al weer bijna 40 jaar en zal ongetwijfeld een megatour doen als het zo ver is. Opwarmen konden we alvast op Sjock. De band bracht een best of show geopend met ‘American Jesus’ die al vanaf het begin het feest in gang zette. Ook ‘Punk Rock Song’, ‘Sorrow’, ‘21st Century (Digital Boy)’ en ga zo maar door kwamen aan bod. Voor de fans van het oudere werk sloot de band af met ‘Fuck Armageddon… This Is Hell!’. Het optreden was niet al te spectaculair, maar gewoon een krachtige, strakke show zoals we van Bad Religion gewoon zijn, niets meer, niets minder. Een geslaagde afsluiter die velen nog lang zal bijblijven!

![bad-religion-sjock.jpg](https://res.cloudinary.com/rockxxl/image/upload/bad-religion-sjock.jpg)
---
id: 2502
title: WRCKG - S/T
category: Album reviews
groups: WRCKG
album: S/T
date: 2017-05-29T11:05:36+00:00
author: Seppe Van Ael
permalink: /album-review/review-wrckg-st/
thumbnail: >-
  https://res.cloudinary.com/rockxxl/image/upload/18301607_639686846222693_6064482159996058700_n.jpg
---
Vandaag schrijven we een review over de gloednieuwe EP van de jonge, Utrechtse melodic hardcoreband WRCKG. Deze EP, die ook WRCKG heet, zal uitkomen op 3 juni 2017 onder Born Annoying Records en Smithsfoodgroup DIY. Op deze dag zullen ze ook een release show geven in Utrecht voor alle hardcore-liefhebbers.

Meteen vliegen we er zwaar in met single ‘Certainty.’ Vocalist Jurjen’s vocals springen er meteen uit. Zijn aparte klank doet ons denken aan andere bands als Stick To Your Guns en While She Sleeps maar zijn sound is toch uniek. In dit lied klinken ze eerder hardcore met hier en daar enkele melodische riffs en vocals, zelfs komt er een stukje spoken word voor op het einde. ‘Rouse’ daarentegen begint met een zachtere, melodische riff die blijft opbouwen tot we in een wervelwind van brute hardcore terecht komen. Het drumwerk is subliem en de riffs passen perfect bij de meer melodische vocals van dit nummer. Ook worden er clean vocals gebruikt als backings. Deze overheersen niet en maken alles nog net een tikkeltje perfecter. Het leuke is dat de vocalist niet altijd op dezelfde toon screamed maar ook het melodische aspect van hun muziek in zijn stem legt. Verder gaan we met het nummer ‘Escapist’. Het doet ons een beetje denken aan Architects en is bovendien een verfrissend en zeer energievol nummer. ‘Amends’ begint dan weer met spoken word. Hier kan je wel horen dat de band niet Engels is als moedertaal. Een echte meezinger is het dan weer wel. Zeker geschikt voor singalong fans dus. Na vier nummers wordt het stilaan duidelijk welke richting WRCKG wilt opgaan. Ze blijven heel erg consequent in hun stijl en dat is zeker een pluspunt. Het vijfde en laatste nummer is ‘Remedy’. Net als bij ‘Certainty’ worden we erg abrupt in zware hardcore gegooid. Het drumwerk geeft je meteen al weer zin om de circle pit in te duiken.

Deze relatief korte EP heeft ons duidelijk gemaakt waar WRCKG staan qua genre dankzij hun consequentie in de volledige EP. Er zijn natuurlijk veel hardcore bands die in dezelfde lijn liggen als deze maar als je daar van houdt is WRCKG misschien wel dé band van de lage landen in dit genre. Wij wensen hun alvast veel succes in hun veelbelovende toekomst!

Score: 8/10

---
id: 4968
title: Hardcore At Bouckenborgh 2018
category: Live review
date: 2018-05-27T18:59:51+00:00
author: Seppe Van Ael
layout: post
permalink: /live-review/live-review-hardcore-at-bouckenborgh-2018/
image: 29472625_2026538880950909_3321638267832747181_n-e1527340345433.jpg
---
**Bouckenborgpark is al enkele jaren de vaste stek van Antwerp Metal Fest. Het was dan ook een ietwat vreemde aanblik om een lege 'wei' te betreden toen we naar JC Bouckenborg stapten. Diamandwerk organiseerde daar een hardcoreshow met vier topbands: Fatal Move, Stab, Sounds Like Deceit en A Point Of Protest.**

**A Point of Protest** mocht de spits afbijten. Vaak moet de opener het (onterecht) stellen met een handvol bezoekers en dat was vanavond ook niet anders. De band liet het echter niet aan hun hart komen en iets later dan gepland begonnen ze vol overgave aan hun set. Misschien moesten we zelf nog wat in de mood komen, maar het begin kon ons niet dadelijk helemaal bekoren. Gelukkig was dit gevoel maar van korte duur. Toen de bezoekers gestaag bleven binnendruppelen werd ook de show naar een hogere niveau getild. Zelf moeten we het voorlopig nog doen met 'Lost Voices' uit 2015, maar de band liet weten dat de opnames voor een opvolger er op zitten. Iets om naar uit te kijken dus.

Tweede band van de avond was **Sounds Like Deceit** uit Retie. Het leek wel of ze een eigen supportersbus mee hadden gebracht, want de zaal was opeens aardig gevuld. De band zette een strakke set neer wat zorgde voor beweging in de zaal. De toon werd gezet voor het verdere verloop van de avond.

Daarna was het de beurt aan **Stab** die voor de gelegenheid van het verre West-Vlaanderen (H8000-scene) naar Merksem afzakte. Deze keer geen luchtalarm en geweerschoten als intro, maar een beat waardoor we ons even afvroegen of we niet in de verkeerde zaal terecht gekomen waren. Dit was gelukkig niet het geval. We kregen een set zoals we van Stab verwacht hadden: beenharde hardcore. Tom Debels (ex My Aim) werd voor enkele nummers Jeroens bondgenoot en gaf als tweede vocalist het geheel een extra punch. Dit vijftal uit het Kortrijkse pakte de zaal in en gaf ons een tweede  headliner voor dezelfde prijs van één.

Afsluiter van de avond was **Fatal Move** die vanavond een thuismatch speelde. Al ruim voor aanvang werd het duidelijk dat veel mensen voor deze band naar JC Bouckenborgh afgezakt waren. Vanaf de eerste noten zat het er bonk op. Dat ze een strakke set speelden is een zwaar understatement. Fatal Move kwam, zag en walste Bouckenborg plat. Hardcore is voor veel mensen een uitlaatklep en wie naar een hardcoreshow gaat weet dat het er wel eens ruig aan toe kan gaan. Een onzachte aanraking of een gekatapulteerde pint horen daar nu eenmaal bij. Niets om je aan te ergeren of je kwaad in te maken. Langs de andere kant mag hardcore ook geen excuus worden om mensen bewust op hun gezicht te slaan. De grens tussen de twee was nogal vaag. Later dit jaar komt Fatal Move met een nieuwe album op de proppen waarvan we al even konden proeven. Het doet ons in elk geval verlangen naar meer!

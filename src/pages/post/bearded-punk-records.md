---
id: 4552
title: Bearded Punk Records
category: Interviews
band: Bearded Punk Records
date: 2018-03-26T18:35:33+00:00
author: Seppe Van Ael
permalink: /news/interview-bearded-punk-records/
thumbnail: >-
  https://res.cloudinary.com/rockxxl/image/upload/Image-1.jpg
---
**Bearded Punk Records, het meest actieve punkrock label van België had in 2017, om het zacht uit te drukken, een topjaar. Bjorn en co brachten een release uit van o.a. het Amerikaanse The Dopamines en de Belgische punkrocktrots The Priceduifkes. Wij gingen praten met Bjorn over de toekomst, het verleden en de liefde voor punkrock.**

**Bearded Punk begon als een soort webzine, tot nu een label. Van de webzine is niet veel meer te bespeuren. Hoe is deze evolutie verlopen?**

Ik heb altijd al het idee gehad om een eigen label te starten, maar heb nooit de stap durven zetten. Dit omdat er geen handleiding voor bestaat en de vraag “How to start your own record label” ook niet zo’n populaire zoekopdracht bij Google is. Het kantelmoment voor mezelf kwam toen ik tijdens een typisch Belgische jeugdhuisshow omver werd geblazen door een pop punk band en hen na de show met zelf geprinte CD-R disks in plastic doorzichtige mapjes zag rondlopen. Ik sprak hen hierover aan en vroeg waarom ze geen gedrukte merch bij hadden en hoe het kwam dat ik nog nooit van hen gehoord had. Vanuit deze gedachten is het label ontstaan en dat staat ook zo in onze omschrijving en contracten: “_At bearded Punk we’re not trying to get rich by the music of others._ _We started this label so we could help bands we like spread their music world wide.”_ Dit is, en zal, ons focuspunt blijven: op een zo actief mogelijke manier muziek van bands wereldwijd verspreiden. Dit werd gedaan (of toch geprobeerd) d.m.v. de webzine, maar we wilde meer doen/meer betekenen voor bands. Een eigen label runnen wilde dan ook zeggen dat er geen tijd meer was om ons te focussen op hetgeen het webzine deed. De naam ‘Bearded Punk’ hebben we wel gehouden omdat we zo met een sterke fundering konden beginnen, ook omdat veel mensen die naam en het webzine kende. Leuk weetje: dat gekopieerde CD-R diskje ligt nog steeds bij mij thuis en de desbetreffende band is al enige tijd lid van onze Bearded Punk familie.

**De naam zegt het zelf: Bearded Punk. Maar in hoeverre gaan jullie in subgenres? (skate punk, pop punk, hardcore punk,…)**

Het leuke aan het label is dat, ondanks het kleine team, we allemaal een verschillende smaak hebben. Hierdoor hebben we, naar onze mening, een zeer gevarieerd aanbod. Een tipje van de sluier, we hebben vijf nieuwe releases klaar staan die elk uit een ander subgenre komen.

**Zijn er nog verdere voorwaarden die je jezelf stelt voor je een plaat uitbrengt?** 

Eerst en vooral moeten we met het hele team 100% overtuigt zijn van de nummers. Van het moment iemand van ons toch twijfels heeft brengen we een bepaalde plaat/band niet uit. Als het gaat om een buitenlandse band dan wordt ook besproken in hoeverre ze het zien zitten om een Europese tour te doen. Sinds kort werken wij samen met een officieel bookingskantoor dat ons hier bij helpt. Het wordt moeilijker en moeilijker om via sociale media je boodschap over te brengen en reclame te maken. Qua persoonlijkheid is het natuurlijk ook belangrijk dat ze in het BPR plaatje passen.

**Cd of vinyl?**

Ongetwijfeld vinyl. Zelf zijn we allemaal fervente vinylverzamelaars, maar helaas kost het laten maken van die dingen ongelooflijk veel geld. Hierdoor zijn we niet altijd in staat om elke release op vinyl uit te brengen. We betalen nl. de hele persingkost voor onze bands.

**Onlangs deden jullie een vinyl release van het Amerikaanse The Dopamines. Hoe kom je bij een kans als deze?**

Ik ben altijd al een ontzettend grote Dopamines fan geweest. Herinner je je Crossbone fest 2015 nog? Wat een feest! Wat een band! Toch zal het je verbazen als je beseft hoe ‘klein’ de punkwereld eigenlijk is. Ik heb Josh persoonlijk leren kennen toen we samen het nieuwe album van The Priceduifkes hebben gereleased. Toen we onze dagelijkse nachtelijke gesprekken hadden over die release, kwam die van The Dopamines natuurlijk ook aan bod. Hier heb ik geen seconde over moeten nadenken. De DIY wereld van de punk is eigenlijk redelijk klein en ik ben van mening dat DIT (Do It Together) veel leuker, efficiënter is dan wanneer je het alleen zou doen. Er is een nieuwe beweging op gang waardoor DIY labels meer gaan samenwerken. Er zijn nog een paar grote aankondigen die we daaromtrent moeten doen. Spannend he?

**Het is misschien vragen om te kiezen welk kind je het leukste vind, maar op welk van je releases ben je het meest trots?**

Nationaal gezien ben ik het meest trots op de release van “The Priceduifkes”. Ik zat nog in de _punkpampers_ toen deze heren begonnen dus ben een beetje muzikaal opgegroeid met hun muziek. Toen ik vernam dat ze van plan waren om een nieuw album op te nemen ben ik met knikkende knieën gaan vragen of ze het niet zagen zitten om dat via BPR te doen. Toen ik hen ons standaard contract liet lezen waren ze verkocht. Internationaal gezien ben ik persoonlijk het fierst op “The Dopamines”. We hebben deze op een exclusieve EU vinyl gedrukt. De respons die we hierop gekregen hebben was enorm, maar geef toe… Wat een plaat!  Spoiler alert: ik hoop ze ook zo snel mogelijk naar Europa te krijgen.

**Wat brengt de toekomst voor Bearded Punk Records?**

Omdat we in feite nog steeds in onze startschoenen zitten gaan we gewoon blijven doorgaan zoals we nu bezig zijn. We hebben een groeiplan opgesteld dat we systematisch aan het volgen zijn. Van het uitbouwen van het distributienetwerk naar het organiseren van een jaarlijks Bearded Punk Festival. Dit jaar zal het festival doorgaan op 26 mei in JH Nootuitgang in Edegem (Straightline, F.O.D., For I Am, Lone Wolf, Charlie Bit My Finger, Eat Defeat, River Jumpers, Captain Kaiser). Dit jaar is een zeer belangrijk jaar voor ons geweest met talloze releases en tal van groot, leuk nieuws. The Priceduifkes die in Japan gaan touren, Charlie Bit My Finger die op Pouzza fest in Canada en op PRH in Slovenië mogen spelen. You Nervous? die support mogen doen voor Counterpunch, Captain Kaiser die support mogen doen voor Iron Chic en op Sjock festival mogen spelen, For I Am die support spelen voor Iron Chic en Propagandhi, Boxing Day die mogen openen voor Get Dead, No Trigger en Not On Tour. We hopen deze trend ook in 2019 te kunnen verder zetten. Zoals eerder vermeld staan er vijf nieuwe releases aan te komen en zijn we zelfs aan het spreken over releases in 2020.

<http://www.beardedpunk.com/>
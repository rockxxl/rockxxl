---
id: 3547
title: Secrets (The Box, 2017)
category: Live reviews
date: 2017-12-10T14:04:11+00:00
author: Seppe Van Ael
layout: post
permalink: /live-review/live-review-secrets-the-box-2017/
thumbnail: >-
  http://res.cloudinary.com/rockxxl/image/upload/22008096_1604314872933980_885386654564824470_n.jpg
---
**Op een koude vrijdagavond bereikten we na een uurtje rijden de Limburgse gemeente Tessenderlo waar vanavond de tourcaravaan van Secrets en Our Hollow Our Home halt zal houden. Als je niet van de streek bent is de zaal vinden geen sinecure. Wegwijzers staan er niet en de naam van de zaal staat niet op het gebouw, maar na een beetje zoekwerk en dankzij een geparkeerde tourvan met Britse nummerplaat  konden we toch nog keurig op tijd ons ticket inwisselen tegen een stempel. De zaal was kleiner dan verwacht, maar de verwarming stond aan en de instrumenten van de eerste band stonden te wachten om de avond op gang te trappen.**

Die eer was weggelegd voor de jongens van **ACCES UNLOCKED**. Dit vijftal dat al sinds 2012 aan de weg timmert speelt vanavond een thuismatch. Ondanks het vroege uur is er toch al aardig wat volk op de been. De band zette een lekkere portie metalcore met zeer zuivere en toonvaste clean vocals neer. Ondanks het geweld op het podium bleef het in de zaal opvallend rustig. Het publiek is duidelijk nog niet opgewarmd, maar aan de band zal het zeker niet gelegen hebben.

Tweede band van de avond was **MOMENTS** die eveneens een thuismatch speelden. We moeten ze eigenlijk niet meer voorstellen. Na hun shows op Groezrock, Jera en talloze nationale en internationale podia kent ieder zichzelf respecterend liefhebber van het genre deze band wel. Voor hun setlist putten ze vooral uit hun laatste worp 'Outlast' die een dik half jaar geleden het levenslicht zag. De verwoede pogingen van frontman Dries Monsieurs zorgde voor enkele bescheiden moshpits, maar echt los kwam het publiek nog niet. Het zal in elk geval wel een show zijn die hen nog lang bij zal blijven. Gitarist Kristof Fransen stond vandaag voor de laatste keer met Moments op het podium. Voor slotnummer 'The Voiceless' werd Kristof door de overige bandleden uitgebreid bedankt voor de jarenlange inzet en vriendschap en kreeg hij nog enkele cadeaus overhandigd.

Met deze supportacts achter de kiezen was het tijd voor de bands die samen al meer dan twee weken op de baan zijn en vandaag hun voorlaatste show van de tour speelden. Eerst was het de beurt aan de Britten van **OUR HOLLOW OUR HOME**. Dit vijftal uit Southampton brengt stomende, melodische metalcore met lekkere screams en zeer sterke clean vocals. In maart van dit jaar release de band na twee EP's hun eerste full length album dat in grote mate de leidraad voor hun setlist vormde. Het leeuwendeel van het publiek heeft deze blijkbaar al in hun kast staan, want de lyrics werden duchtig meezongen en gebruld. Na de show kwamen we tijdens een kort gesprekje met de band te weten dat ze deze zomer hun tweede album gaan opnemen. Wij kijken er alvast naar uit. Misschien is het daarna tijd voor een eigen headlinetour? Deze band heeft het in elk geval in zich.

Headliner van de avond was het Amerikaanse **SECRETS**, al dacht een deel van het publiek daar blijkbaar anders over. Bij aanvang van hun show bleek een deel van de bezoekers niet meer terug te keren wat zorgde voor lege plaatsen in de zaal. Vocalist Wade Walters liet het in elk geval niet aan zijn hart komen en zette een sterke set neer. Dit kan niet gezegd worden van de clean vocals die Richard Rogers voor zijn rekening nam. Zeggen dat het niet echt toonvast was is nog zacht uitgedrukt en dit beterde ook niet naarmate de show vorderde. Halverwege de set  verontschuldigde Rogers zich hier ook voor en liet hij weten dat hij ziek was. In februari brengt de band een nieuw album uit en met onderandere 'Five Years' en het eerder gerelease 'Incredible' kregen we al enkele voorsmaakjes hieruit. Waar we bij Our Hollow Our Home op hoopte maar niet kregen, kregen we Secrets dan weer wel: een cover van 'Shape Of You' van Ed Sheeran. Een verdienstelijke poging, maar na de versie van OHOH bleek deze niet sterk genoeg te zijn. Ondertussen ging het met de stem van Rogers van kwaad naar erger. Misschien was het raadzaam geweest de setlist op voorhand wat aan te passen aan deze situatie. Zo hadden ze bijvoorbeeld slotnummer 'Sleep Well, Darling'  waar akoestische gitaar en clean vocals de bovenhand nemen kunnen schrappen en eindigen met 'Rise Up' dat nu als voorlaatste gespeeld werd. Natuurlijk hebben ze zelf niet naar deze situatie gevraagd en willen we de band hier zeker niet op afrekenen. Bij een volgende gelegenheid krijgen ze zeker een herkansing.
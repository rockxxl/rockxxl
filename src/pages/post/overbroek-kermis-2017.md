---
id: 3073
title: Overbroek Kermis 2017
category: Live reviews
date: 2017-09-16T17:47:26+00:00
author: Seppe Van Ael
permalink: /live-review/live-review-overbroek-kermis-2017/
thumbnail: >-
  https://res.cloudinary.com/rockxxl/image/upload/20994300_894162664083848_5910702237602406938_n.jpg
---
**Overbroek Kermis vierde dit jaar hun 25ste verjaardag. Koste nog moeite werden gespaard om hun vrijdag, waar er zoals gewoonlijk bands spelen, om te toveren tot een heus feest met de top van de Belgische metal en punk. De affiche bestond uit niemand minder dan Fleddy Melculy, Belgian Asociality en het lokale Black Leather Jacket. Wij gingen een kijkje nemen op deze niet alledaagse setting en zagen dat het goed was.**
Na hun finaleplaats in De Nieuwe Lichting van Studio Brussel zijn de garage rockers van **Black Leather jacket** deze zomer niet weg te slaan van de Belgische festivalpodia. Overbroek Kermis was dus geen uitzondering, voor zover het zomer was op 15 september natuurlijk. Dit trio begon stipt om 21u30, wat over het algemeen redelijk laat is voor optredens en de tent was vrijwel leeg. Schandalig! Een band als Black Leather Jacket verdient het om gehoord te worden. Het plezier spatte in elk geval wel van het podium af. Ook hun cover van ‘Uptown Funk’ van Bruno Mars werd gesmaakt. Overbroek Kermis maakte een twijfelachtige start. Dat lag echter niet aan de heren van Black Leather Jacket, maar spijtig genoeg aan het publiek dat thuis nog in hun luie zetel zat.

Geloof het of niet maar het Antwerpse **Belgian Asociality** gaat volgend jaar al weer 30 jaar mee. En jawel, dat maakt dit viertal de langst draaiende punkband van België. De tent van Overbroek kermis geraakte stilaan wat voller en ook de hoeveelheid zatte nonkels liep op. Deze pretpunkers brachten zoals we van hun gewoon zijn een soort van best of show met nummers als pakweg ‘Bompa Punk’, ‘Jupiler Reggea’, ‘Morregen’, ‘Boerderie’ en een hele hoop meer. Meegezongen werd er uiteraard en een paar enkelingen waagde zich aan de eerste moshpits van de avond. Belgian Asociality speelde een toffe set, al bleven we eerlijkheidshalve met een gemengd gevoel achter. We krijgen jaar na jaar gewoonweg dezelfde nummers te horen, al wil iemand die Belgian Asociality voor de eerste keer ziet alle hitjes op een rij, en dat zijn er ook gewoon heel wat. Begrijp ons niet verkeerd, we hebben ons goed geamuseerd en we zullen zeker niet de enige geweest zijn.

Om 00u40 was het tijd voor headliner van dienst **Fleddy Melculy**. Deze metal sensatie stond al eerder op festivals als pakweg Graspop, TW Classic, Pukkelpop en Lokerse Feesten. Overbroek Kermis is natuurlijk wel wat anders, maar dat liet de band niet afschrikken en ook het doorsnee publiek leek relatief goed mee te zijn in het verhaal van Fleddy Melculy. Al vanaf de eerste noten van opener ‘Fuck You Fleddy!’ gingen vuisten de lucht in, ging de moshpit open en even later bespeurde we hier en daar zelfs een stagediver het podium afspringen. Een nummer als single ‘T-shirt Van Metallica’ bracht nog wat extra sfeer in de keet en ook vloog er brood door de lucht tijdens het nummer 'Brood'. Afsluiten deed de band zoals gewoonlijk met een cover van Hatebreed en Sepultura. Ook op kleinere podia is Fleddy Melculy &#8220;alive and kicking&#8221;, dat is wat we vooral onthouden van deze show. Overbroek Kermis, wat een line up, wat een avond en bedankt voor het berekende risico met de naam Fleddy Melculy!
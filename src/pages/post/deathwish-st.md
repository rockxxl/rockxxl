---
id: 3194
title: Deathwish - S/T
category: Album reviews
groups: Deathwish
album: S/T
date: 2017-10-22T19:08:29+00:00
author: Seppe Van Ael
permalink: /album-review/review-deathwish-st/
thumbnail: >-
  https://res.cloudinary.com/rockxxl/image/upload/22046853_1883100805287378_5459153679657489046_n.jpg
---
In 2016 werd de metalscene opnieuw een band rijker want in het Vlaams-Brabantse Opwijk zag **Deathwish** het levenslicht. Eerder deze maand brachten ze hun eerste selftitled EP uit. Hun facebookpagina belooft ons 'dark metalcore'. Tijd om het schijfje eens te checken.

Openingsnummer 'Sirens Call' begint met een ietwat duistere intro, maar breekt na een dikke 40 seconden helemaal open. We krijgen strakke drumlijnen en riffs door onze strot geduwd, maar blijven toch ietwat op onze honger zitten. Die wordt echter helemaal gestild wanneer 'Legions Of Doom' door de speakers knalt. De catchy intro en ditto vervolg van het nummer duwen het openingsnummer in een hoekje. De vele tempoversnellingen maken dit een zeer geslaagde song en ik betrap mezelf er op dat mijn lichaam ritmisch begint mee te bewegen. Tijdens liveoptredens zal deze song één van de hoogtepunten worden, mee dankzij de meezingbaarheid van de songtitel. De derde track is 'Martyr Complex'. Een nummer dat verder gaat op het elan van de vorige song. Net wanneer je denkt dat je het hele nummer wel gehoord hebt slagen ze erin om je opnieuw te boeien door het instrumentale intermezzo dat in de verte een klein beetje aan beatdown doet denken op het einde van het nummer toe te voegen. Een rollende drum kondigt de nummers 'VII' en slotnummer 'Your Nemeis' aan. De sound van de vorige twee nummers blijft ook hier behouden, maar ook hier weten de gasten van Deathwish door enkele leuke twists te blijven boeien.

Deze EP creëert een zekere brutale en duistere sfeer en gaat door variatie in de nummers niet vervelen. De vocalen zijn ruw en constant, maar we horen vrij veel van hetzelfde. Naast de lage grunts hadden enkele hogere screams hier en daar het geheel nog wat kunnen opfrissen. Over genres valt uiteraard te discussiëren, maar persoonlijk had ik heel andere verwachtingen bij de term 'dark metalcore'. Misschien dekken de vlaggen (melodic) deathcore of melodic deathmetal iets meer de lading. Dit gezegd zijnde levert Deathwish een bijna twintig minuten durende EP af die liefhebbers van bovenvernoemde genres  zeker gaat kunnen bekoren.

score: 7,5/10

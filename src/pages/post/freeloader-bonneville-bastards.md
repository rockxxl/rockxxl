---
id: 4785
title: Freeloader - Bonneville Bastards
category: Album reviews
groups: Freeloader
album: Bonneville Bastards
date: 2018-04-24T11:40:09+00:00
author: Seppe Van Ael
permalink: /album-review/review-freeloader-bonneville-bastards/
thumbnail: >-
  https://res.cloudinary.com/rockxxl/image/upload/Freeloader-300x300.jpg
---
Hoewel we het zelf niet vaak meer tegenkomen op optredens en dergelijke, zeggen onze aanvragen tot reviews toch anders: Rock ’n roll is weer een opmars aan het maken. En ook onze noorderburen zijn helemaal mee. Een goed voorbeeld hiervan is Freeloader. Deze band uit Breda bracht zopas hun eerste EP ‘Bonneville Bastards’ uit. Freeloader noemt zichzelf een mengeling van Airbourne, The Offspring en Motörhead. Dat Belooft!

Veel tijd om na te denken is er niet. Opener ‘Pig With a Kid’ start zonder intro, fade in, of wat dan ook. Vanaf seconde één rockt de band erop los. Het wordt ook al snel duidelijk dat onze verwachtingen, van wat we te horen zouden krijgen, worden ingelost. Enkel voor de vocals hadden we een iets brommerigere (Motörhead) of hogere (Airbourne) stem verwacht. Het bleekt dan toch een meer The Offspring getinte stem te zijn, om het in hun invloeden uit te drukken. Maar hey, het werkt wel. Het geeft de muziek van Freeloader een aangename sound. Titelsong ‘Bonneville Bastards’ maakt gebruik van een ‘ohohoh’ in het refrein, waardoor deze lekker aanstekelijk klinkt. Een nummer als ‘The Feeder’ is dan weer net wat meer rechtdoor en gaat vissen in de poel van de punkrock. Zo heeft elk nummer zijn eigen invloed, maar de rode draad is overduidelijk seks, drugs en rock ’n roll.

We zijn steeds te vinden voor een portie old school rock ’n roll en zijn daarom erg blij met deze ‘Bonneville Bastards’. Muzikaal klinkt deze strak, rauw, maar toch zet Freeloader, mede door de vocals, een gemakkelijk luisterbare sound neer.  Deze EP rockt als nooit tevoren en daar draait het toch allemaal om, niet?

score: 7,5/10

---
id: 4104
title: Highrider - Roll For Initiative
category: Album reviews
groups: Highrider
album: Roll For Initiative
date: 2018-01-30T19:14:23+00:00
author: Seppe Van Ael
permalink: /album-review/review-highrider-roll-for-initiative/
thumbnail: >-
  https://res.cloudinary.com/rockxxl/image/upload/brentt.jpg
---
Highrider is het alter ego van vier olijke thrash metallers uit Zweden. Na hun EP ‘Armageddon Rock’ komen ze aanzetten met hun eerste langspeler: Roll For Initiave. Zoals hun albumtitels en artwork al doen veronderstellen, hebben deze heren het over ridders, draken en de met een korreltje zout genomen geschiedenis van Zweden. Verwacht geen vrolijke Gloryhammerachtige toestanden, maar een portie donkere boardgame metal.

Met opener ‘Nihilist Lament’ weet de band meteen een krachtige start neer te zetten en wordt er bij de eerste noten al uitgebreid geshred op de gitaar. Wat als een verrassing kwam, waren de synths. Highrider is geen standaard heavy metal en hoewel ze de thema’s van power metal gebruiken, is deze weldegelijk een stevige portie thrash. De synths geven de muziek een iets minder agressieve ondertoon, maar maken het dan wel weer een tikkeltje donkerder. Ook  houden ze vaak één toon aan, maar op nummers als ‘The Greater Monkey’ en ‘Emotional Werewolf’ worden ze kort en vlug na elkaar ingetoetst. Hierdoor krijg je een soort vrolijk melodietje onder een serieus en hard nummer. Dit is eigenlijk de rode draad doorheen het album en ook de nummers zijn, zoals bij veel thrash metal bands, niet zo heel verschillend wanneer het om het instrumentale gaat.

Highrider kan met ‘Roll For Initiave’ wel een beetje het buitenbeentje van de thrash metalscene genoemd worden. Hun teksten zijn allesbehalve standaard en ook hun muziek wijkt af van wat we als ‘normaal’ aanschouwen. Natuurlijk maakt dit alles Highrider wel uniek en dat is een ongelofelijk pluspunt. Thrash maakt de laatste jaren een soort revival met bands als Evil Invaders. Wij zijn nog eens blij om dit genre te zien in een andere context. Hoewel de band misschien nog niet de hoogste toppen scoort qua songwriting, zowel muzikaal als tekstueel, hebben we ons plezier zeker gehad. ‘Roll For Initiative’ is de moeite om zelf eens te beluisteren, maar vergeet je knop van standaard thrash metal niet om te zetten.

score: 7/10

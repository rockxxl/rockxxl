---
id: 3921
title: Avatar - Avatar Country
category: Album reviews
groups: Avatar
album: Avatar Country
date: 2018-01-15T18:47:01+00:00
author: Seppe Van Ael
permalink: /album-review/review-avatar-avatar-country/
thumbnail: >-
  https://res.cloudinary.com/rockxxl/image/upload/Avatar_AvatarCountry_3000sm-1.jpg
---
Als er een band is die de laatste jaren is blijven groeien en meer en meer zieltjes wist te veroveren is het Avatar wel. Dit Zweedse gezelschap kwam aanzetten met hun nieuwe album ‘Avatar Country’. Net zoals voorganger ‘Feathers & Flesh’ is dit album ook weer een conceptplaat geworden. Het album gaat over de koning van Avatar country. Het woord ‘king’ is zelfs in alle tien titels verwerkt. Klaar voor een epische reis door Avatar land?!

‘Glory to Our King’, nu al de beste intro van het jaar. Die doet ons denken aan oude ridderfilms. ‘Glory to Our King’ heeft zelfs een bepaald Disney gehalte. Deze kan niet anders dan het volkslied van Avatar land zijn. Opener ‘Legend of The King’ introduceert tekstueel het hele verhaaltje, maar ook muzikaal zit dit nummer goed in elkaar. ‘Legend of The King’ klokt zelfs af boven de acht minuten. Doorwinterde power metal met veel gitaar en strofes die gegrunt worden. Met dit nummer is het nu wel erg duidelijk wat een vooruitgang deze band geboekt heeft. ‘The King Welcomes You to Avatar Country’ is ironisch genoeg een country nummer, weliswaar met rock ’n roll invloeden. Ook doet het ons denken aan het circusthema dat Avatar de laatste jaren in hun imago verwerkt. Dit telt ook voor single ‘A Statue of the King’. Deze is ook het hardste nummer van de plaat. Tweede single ‘The King Wants You’ is dan weer meer rock gericht en blijft toch redelijk basic voor Avatar. Tussen deze twee singles krijgen we ‘The King Speaks’ te horen. Een interlude die een speech van de koning laat horen met een Engelse vertaler. Een super grappig maar vooral aangenaam tussenstuk. Afsluiten doet ‘Avatar Country’ met een tweedelig instrumentaal nummer: Silent Songs of the King. Het eerste deel ‘Pt. 1: Winter Comes When the King Dreams of Snow’ is zeer rustig en bijna geschikt voor meditatie. ‘Pt. 2: The King’s Place’ is gewoonweg een volwaardig nummer, zonder zang spijtig genoeg. Beiden voelen spijtig genoeg aan als fillers. Dat is jammer, aangezien we al een intro en een interlude hadden. Er blijft dus nog maar een kleine EP van zes nummers over.

Kort maar krachtig. Dat is het motto van het nieuwe Avatar album ‘Avatar Country’. Hoewel we zoals gezegd niet al te veel volwaardige nummers te horen krijgen mogen de intro en de interlude er ook wel zijn. Het Avatar repertoire heeft er weer een aantal zeer toffe nummers bij, al blijven wij toch vooral fan van die met een hoek af. Voor diegenen die hun metal graag met een korreltje zout eten is ‘Avatar Country’ de perfecte maaltijd.

score: 8,5/10

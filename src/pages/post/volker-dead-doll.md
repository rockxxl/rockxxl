---
id: 2728
title: Volker - Dead Doll
category: Album reviews
groups: Volker
album: Dead Doll
date: 2017-06-24T16:44:55+00:00
author: Seppe Van Ael
layout: post
permalink: /album-review/review-volker-dead-doll/
image: 17799924_1706673606299997_8739409381805279800_n-e1498317569151.jpg
---
Het Franse Volker kwam zopas aanzetten met hun eerste langspeler 'Dead Doll'. We deden eerder al wat research over de band en waren benieuwd wat dit vijftal voor ons in petto heeft. De band beschrijft hun stijl als een mix van horrorpunk, grunge en rock. Dit alles met een zangeres Jen aan de micro, dat belooft!

Opener 'Frenky Bride' komt meteen stevig op gang met een aantal krachtige gitaren en een scream. De band gebruikt hier om de paar maten een drumversnelling die in combinatie met geschreeuwde tekst een aanstekelijk geheel vormt. Zangeres Jen gebruikt haar stem eerder schreeuwend dan 100 procent clean. Dit zet kracht achter de nummers, al is het vaak gewoon te veel van het goede. Hierdoor krijg je natuurlijk wel een donkere vibe die ons met momenten doet denken aan bands als The Misfits. Single 'Obey!' zoekt een iets melodischer geluid op terwijl 'Negative Waves' het vocaal dan weer wel redelijk clean doet. Volker heeft een zeer eigen sound, dat is uiteraard een groot pluspunt, al gaan sommige nummers hierdoor hard op elkaar lijken. Muzikaal en dan ook vooral vocaal is titeltrack 'Dead Doll' zo druk dat het nummer bijna vermoeiend wordt. Afsluiten doet 'Dead Doll' met een geslaagde remix van het nummer 'Yell'.

Met 'Dead Doll' scoort Volker alvast de volle tien punten voor originaliteit. Vernieuwende muziek kan uiteraard twee kanten op. Of het klinkt effectief origineel en het is gewoon goed, of er zijn elementen van verschillende genres en bands bij elkaar gegooid waardoor het mis loopt en je bedrogen uitkomt. Hoewel Volker zich vooral in de eerste categorie bevindt, horen we ook verschillende invloeden waarvan er enkele al beter uitgevoerd worden dan andere. 'Dead Doll' is zeker geen slecht debuut. Misschien had alles wel net dat tikkeltje luchtiger mogen zijn, want 'less is more'.

score: 6,5/10

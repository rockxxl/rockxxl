---
id: 3404
title: Set Things Right Goodbye Show 2017
category: Live reviews
date: 2017-11-26T11:36:36+00:00
author: Seppe Van Ael
layout: post
permalink: /live-review/live-review-set-things-right-goodbye-show/
thumbnail: >-
  http://res.cloudinary.com/rockxxl/image/upload/22729059_1712814048742573_4334967792492425130_n.jpg
---
**Op een druilerige zaterdagavond trokken we naar Edegem voor de afscheidsshow van Set Things Right. Aanvankelijk zou de show in jeugdhuis Nootuitgang doorgaan, maar al snel mochten ze het bordje 'sold out' bovenhalen. Daarom werd beslist om de show te verhuizen naar Hangar 27.  Voor de band de boeken definitief sluit willen ze nog één keer alles uit de kast halen.**

De eerste band van de avond was al meteen een schot in de roos. Iets later dan gepland beklom **FATAL MOVE** het podium om de avond op gang te trappen. Het was voor de band hun tweede show van vanavond. Enkele uren eerder stonden ze nog op Catacomb Fest dat op slechts een boogscheut van Edegem doorging. Fatal Move staat voor eerlijke, straight in your face hardcore en dat was deze avond zeker niet anders. Gezien het vroege uur waren er toch al redelijk wat bezoekers opgedaagd. Hun dansschoenen hadden ze echter nog niet aangetrokken. Met 'Circles' kregen we al een voorsmaakje van hun nieuwe album dat we ergens in 2018 mogen verwachten. Wij hebben na het horen van dit nieuwe nummer alvast honger naar meer.

Daarna was het de beurt aan de heren van **BLACK VULTURE**. Twee jaar geleden hield deze band het voor bekeken, maar speelde vanavond uitzonderlijk een eenmalig reünieconcert. Dit kwartet uit Mechelen bracht een stevige portie groove metal. Het publiek bleef binnen druppelen en bij aanvang van hun show was de zaal al aardig gevuld. Persoonlijk kregen we het niet echt warm of koud van deze band, maar in de zaal hebben we enkele fans gespot die blij waren dat ze de lyrics nog eens met de band mee konden scanderen.

De volgende band op de affiche was **OFF THE CROSS**. Geen traditionele banners of backdrop voor hen, maar fraai ogende stukken decor in de vorm van het bandlogo op een pentagram kleedde het podium aan. Wie deze band kent weet wat hij kan verwachten en ook deze keer walste OFC over het publiek als een goed geoliede, maar vooral luide machine. Vuisten en devilhorns werden op eenvoudig verzoek van frontman Steven Van Crombruggen gewillig in de lucht gestoken. Het publiek kon deze show duidelijk smaken.

Tijd dan voor een band die voor de eerste keer echt beweging kreeg in de zaal. **WOLVES SCREAM** zette een erg straffe set neer en had maar een half woord nodig om de eerste moshpit van de avond te starten. Met hun album 'Vestiges' dat in maart uitkwam onder de arm palmde deze band uit Namen het publiek moeiteloos in. Het feest was begonnen en de dansbenen waren opgewarmd voor de band waar iedereen voor naar Edegem afgezakt was.

Die eer was weggelegd voor **SET THINGS RIGHT**, de band die de hele avond op poten heeft gezet en er na vandaag definitief de stekker uit trekt. Wat in 2009 begon als een repetitie van enkele kids die elkaar op school tegengekomen waren groeide uit tot een band die aan de top van de Belgische metalcore staat. Dit afscheid mocht niet onopgemerkt voorbij gaan. Vanaf de eerste tonen van Deathwish, de titeltrack van hun laatste worp, barstte het feest los. Het was de start van een fantastische show waar nog een hele tijd over gesproken zal worden. Naast de fraaie lichtshow, confetti en strandballen had de band extra moeite gedaan om deze avond memorabel te maken. Voormalige bandleden uitnodigen bijvoorbeeld: enkele jaren geleden moest toenmalig frontman Tom Welslau op doktersadvies de band verlaten. Vanavond was hij er weer bij om enkele oerklassiekers van hun debuut 'The Never Ending Road' ten berde te brengen. Het moet gezegd worden: Tom is nog steeds een heel sterke vocalist. Het was zeer fijn om deze songs nog eens op deze manier live te mogen aanschouwen. Daarnaast had STR nog meer verrassingen in petto. Wat dacht je bijvoorbeeld van songs die ze nooit eerder live speelden (I, The Anchor), een lichtchoreografie met zaklampen, crowsurfen in een rubberboot, een cover van Sum41 en een verwarde priester die de intro van Jesux666 opluisterde om vervolgens vol overgave in het publiek te duiken. Na het 'zogezegde' einde van de show begonnen ze achter in de zaal aan een akoestische versie van Sunrise Avenue's 'Fairytale Gone Bad'. Na het eerste refrein namen de overige bandleden op het podium terug over met Tom achter de micro om het nummer in de STR-versie verder te zetten. Na de aansluitende Linkin Park cover werd het publiek uitvoerig bedankt voor de support van de aflopen jaren. De laatste songs 'Dear Erica' en 'Fake A Smile' maakte het feest compleet. Set Things Right had een knaller beloofd, we hebben veel meer dan dat gekregen!

Set Things Right, bedankt voor deze en talloze andere bangelijke shows. You will be missed!
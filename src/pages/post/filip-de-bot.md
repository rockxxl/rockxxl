---
id: 116
title: Filip De Bot 
category: De Platenkast
groups: Penthouse Studio
date: 2016-11-20T12:47:34+00:00
author: Seppe Van Ael
layout: post
permalink: /news/de-platenkast-filip-de-bot/
image: filipa.jpg
---
**De Penthouse Studio in Heist-op-den-Berg is voor vele Belgische punkrock en hardcore bands onmisbaar als het op opnames aankomt. Aan de knoppen zit Filip De Bot die zijn werk absoluut meer als goed doet. Let maar is op welke albums er allemaal Penthouse Studio op hun hoes hebben staan…
  
** 

**Om te beginnen: cd of vinyl? **

Doe mij maar CD… Om de heel eenvoudige reden dat ik het een handiger medium vind. Een vinyl kan ik niet in mijn auto afspelen, een CD speel ik overal af. Al moet ook dat ondertussen gerelativeerd worden want in de nieuwste computers zit ook al geen CD- of DVD-drive meer. Mediums evolueren en ik heb me nooit nostalgisch gevoeld naar vinyl. Toen ik jong was is er nog een tijd geweest dat ik meer cassettes had dan CD’s, dat zou pas nostalgie zijn. Heel veel plezier mee gehad! En als er toch maar bagger op stond kon je het nog wissen ook.

**Door welke plaat ben je echt in aanraking gekomen met de muziek die je nu luistert? **

Blink 182 – Enema Of The State

Ik luister naar heel uiteenlopende genres: punkrock, metal, postrock, jazz, elektronische muziek… Niet alleen internationaal maar ook in België gebeuren er enorm veel interessante dingen, en ook dat volg ik met veel interesse. Punkrock en metal zijn altijd wel een rode draad geweest, van in het begin. De platen die mij hiervoor een ‘kickstart’ hebben gegeven herinner ik me nog heel goed: “Smash” van The Offspring kreeg ik voor het eerst in handen toen ik een jaar of 12 was. “EP’s Going Steady” van No Fun At All heb ik ongeveer in dezelfde periode ook grijs gedraaid, maar het was vooral “Enema Of The State” van Blink-182 dat iets had waarvan ik wist dat het me nooit meer zou loslaten.

**Wat is je favoriete Belgische plaat? **

Millionaire – Paradisiac

Er wordt belachelijk veel Belgische goeie muziek gemaakt dus dit is een heel moeilijke vraag. Een Belgische plaat die al meer dan 10 jaar meegaat bij mij is “Paradisiac” van Millionaire. Topband rond Tim Vanhamel met muzikanten uit o.a. Evil Superstars, dEUS, en Mark Lanegan band, die bovendien nog eens geproducet werd door Josh Homme van Queens Of The Stone Age.

Ik wil toch ook “Thin Walls” van Balthazar hier een eervolle vermelding geven. De Belgische band die deze plaat wil overtreffen gaat straf uit de hoek moeten komen. Maar Millionaire haalde het deze keer omwille van ongetwijfeld nostalgische redenen.

**Welke plaat is de ‘Guilty Pleasure’ uit je platenkast? **

Bruno Mars – Unorthodox Jukebox

Zoals ik al zei luister ik naar heel uiteenlopende genres en ik schaam me voor niets eigenlijk. Populair of niet, not so cool, “commercieel”, … mij kan het allemaal niet schelen. Misschien moet ik dus eerder gaan voor “opmerkelijk”? Dan misschien maar Bruno Mars, die vind ik echt wel steengoed! Hier zit soul in, massa’s funk, R&B, … echt heel tof!

**Op welke plaat kan je je eens goed afreageren? **

Heaven Shall Burn – Invictus

Knoertharde plaat, dat is stoom aflaten! Alles gaat kapot, bangelijk!

**Een vriend vraagt je advies over punk. Welke plaat raad je hem aan? **

Bad Religion – The Process Of Belief

Onmogelijk om iemand met één plaat een goeie inkijk te geven in een cultuur die zo divers is, zowel qua sound als qua “attitude”. Punkrock is vaak feest, maar spreekt zich ook vaak uit tegen racisme, nationalisme, kapitalisme, … Dat zou er sowieso allemaal moeten inzitten, en dan zou het bovendien ook nog een goeie stijloefening moeten zijn. Niet gemakkelijk, maar ik denk dat ik hem daarom een album van Bad Religion zou geven, “The Process Of Belief”.

**Heb je een absolute top 3? **

Don’t make me do this… Dit is een verschrikkelijke vraag die ik waarschijnlijk elke dag anders zou beantwoorden, afhankelijk van mijn humeur, het weer, het moment van de dag, … Toch een poging! Ik kies voor drie TOTAAL verschillende artiesten, maar ze zijn voor mij onuitwisbare landmarks van een brede muzikale goesting.

1. Sigur Ros – Kveikur
  
2. Parkway Drive – Horizons
  
3. Alles van Frank Sinatra, no kidding!
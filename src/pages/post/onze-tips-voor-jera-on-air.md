---
id: 2515
category: Nieuws
title: Onze tips voor Jera On Air!
date: 2017-05-31T14:18:42+00:00
author: Seppe Van Ael
layout: post
permalink: /news/onze-tips-voor-jera-on-air/
thumbnail: >-
  http://res.cloudinary.com/rockxxl/image/upload/17796176_1541197222589502_7617440270522174901_n.png
---
**Wat Groezrock is in België, is Jera On Air in Nederland: punkrock & hardcore. Het festival in Ysselsteyn is ondertussen al aan zijn 25e editie toe. Moeite met het maken van een geschikte watchlist? Hier alvast enkele bands die je volgens RockXXL zeker niet mag missen:**
**1) While She Sleeps** 

Hun derde studioalbum ‘You Are We’ was meteen een schot in de roos. Vooral het nummer ‘Silence Speaks’ werd door het publiek zeer gewaardeerd, dit in samenwerking met Oli Sykes van Bring Me The Horizon. While She Sleeps opende voor hen afgelopen jaar in Vorst Nationaal. Toen hadden ze door enkele technische problemen niet de mogelijkheid om hun set af te werken. Met een hele CD aan nieuwe nummers is Jera On Air een meer dan ideale herkansing.

_Vrijdag / 19h00 – 19h40 / Impericon Mainstage_



**2) Four Year Strong** 

Een vaste waarde binnen de pop-punk en post-hardcore wereld is zonder twijfel Four Year Strong. In februari stonden ze nog in De Klinker in Aarschot. Tijdens hun volgende tour door Europa komt België helaas niet aan bod, maar niet getreurd: Jera On Air heeft deze topper wel op hun affiche staan en daarvoor rijden we graag de grens over.

_Zaterdag / 16h00 – 16h40 / Impericon Mainstage_



**3) Oceans Ate Alaska** 

Vorig jaar stond deze relatief jonge metalcore-band nog op de Vans Warped Tour in Amerika. Onlangs brachten ze hun nieuwste single 'Covert’ uit die zonder twijfel zal schitteren op het nieuwste album van de band. Eind augustus komen ze ook naar de Trix Club maar wij kunnen niet wachten om hen al eerder aan het werk te zien.

_Zaterdag / 14h05 – 14h35 / Second Stage_



**4) Architects** 

Vorig jaar bracht Architects hun album ‘All Our Gods Have Abandoned Us’ uit. Dit album bevatte verwijzingen naar wat er de band en hun fans nog te wachten stond: gitarist en muzikaal brein Tom Searle overleed aan de gevolgen van kanker. De band bleef optreden en hielden ook halt in Antwerpen. Elke show spelen ze voor Tom en dat was zeer merkbaar. Wie Graspop moet missen kan Architects inhalen op Jera On Air.

_Vrijdag / 00h00 – 01h00 / Impericon Mainstage_



**5) Of Mice & Men**

Ook Of Mice & Men is bezig aan nieuwe muziek. In februari lieten ze hun vocalist Austin Carlile gaan maar met ‘Back To Me’ en ‘Unbreakable’ werden hun nieuwe singles goed onthaald door het publiek. Vanaf nu neemt bassist Aaron Pauley alle vocals voor zijn rekening. Wij zijn alvast benieuwd naar deze toch wel drastische verandering in de band.

_Zaterdag / 22h10 – 23h00 / Impericon Mainstage_



**6) Moose Blood** 

In februari stond Moose Blood nog in de AB om te openen voor niemand minder dan A Day To Remember. Ze brengen de ideale mix tussen pop-punk en emo. Hun nummer ‘Honey’ won vorig jaar de titel van ‘Best Track’ op de Kerrang Awards. Meer reden is er niet nodig om deze band eens van dicht bij te gaan bekijken.

_Zaterdag / 14h40 – 15h10 / Impericon Mainstage_



**7) Northlane** 

Northlane is veel meer dan een begrip binnen de metalcore scene. Met hun nieuwste album ‘Mesmer’ bleven ze trouw aan hun vaste concept: stevige gitaarriffs, afgewisseld met de betere clean vocal en screams. Tot vorig jaar traden ze altijd op in het zwart, met ‘Mesmer’ gingen ze verder in het wit. Ook zij hielden vorig jaar halt in België, als support voor The Amity Affliction. Wij krijgen van Northlane in ieder geval nooit genoeg!

_Vrijdag / 20h30 – 21h15 / Impericon Mainstage_



**8) Every Time I Die** 

Hoeven we Every Time I Die nog voor te stellen? Deze band mag volgend jaar alweer 20 kaarsjes uitblazen. Ze zijn één van de pioniers van de hardcore punk/ post-hardcore en tourden al met ontzettend veel grote bands. Wie ze nog nooit live gezien heeft, wat we betwijfelen, dit is je kans!

<p style="text-align: left;">
  <em>Zaterdag / 18h15 – 18h55 / Second Stage</em>
</p>



**9) Straightline** 

Punk, punk en nog eens punk, dat zijn de mannen van Straightline. Deze Duitse band draait al mee sinds 1998 en bracht ons al vier albums. Wie eens compleet wil losgaan en feesten op vrolijke punktunes, één adres: Straightline.

_Zaterdag / 15h30 – 16h00 / Vitelia Punkrockbar_



**10) Obey The Brave** 

Het Canadese Obey The Brave staat bekend om hun zwaardere hardcore, met hier en daar een tikje metal. Ze stonden reeds twee maal op Groezrock, maar dit is de eerste keer op Jera On Air. Die kans liet de organisatie niet liggen. You're ready for some moshpits?

_Vrijdag / 16h45 – 17h25 / Second Stage_



Ook hebben onze Noorderburen aan enkele interessante Belgische Bands gedacht: **Moments**, **F.O.D.**, **Charlie Bit My Finger, Wolves Scream** en **NØFX** zullen er het beste van zichzelf geven. **Wolves Scream** en **Charlie Bit My Finger** wonnen de Jera On Air Bandbattles. Nogmaals een bewijs dat er in België kwaliteit rondloopt. Zoals de de naam al doet vermoeden zal NOFX coverband **NØFX** hun laatste show ooit geven, niet te missen dus!
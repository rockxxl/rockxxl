---
id: 913
title: Tim Tronckoe
category: De Platenkast
date: 2016-12-29T11:07:01+00:00
author: Seppe Van Ael
layout: post
permalink: /news/de-platenkast-tim-tronckoe/
image: 13517648_10210254127299669_2976640192240347034_o-e1482950798600.jpg
---
**Belgisch bekendste rock -en metalfotograaf is zonder enige twijfel Tim Tronckoe. Noem een bekendere band en hij heeft ze gefotografeerd. Natuurlijk gaat dit niet over één nacht ijs. Wij waren eens benieuwd met welke platen en bands het allemaal begon dus trokken we zijn platenkast open&#8230;**

**Om te beginnen: cd of vinyl?**

Ik ben een man van het visuele, dus gaat mijn voorkeur automatisch uit naar vinyl. Niet per se voor de muziek, eerder voor het artwork. Het is voor mij persoonlijk enkele maanden geleden sinds ik nog een cd heb toegevoegd aan mijn verzameling. De meeste albums heb ik digitaal en op die manier luister ik ook naar mijn muzieklijst terwijl ik foto's aan het editen ben of wanneer ik in de auto zit, op weg naar een volgende opdracht.

**Door welke plaat ben je echt in aanraking gekomen met de muziek die je nu luistert?**

Linkin Park – Hybrid Theory/ Evanescence – Fallen

Niet dat ik me er voor schaam, maar de albums Hybrid Theory van Linkin Park en Fallen van Evanescence leidden me in de richting van de meer gitaargerichte genres. Dit gaat me niet populairder maken dan ik al ben (ahum), dat is een waarheid als een koe, maar een mens moet ergens beginnen. In die zin is mijn muzieksmaak ook wel geëvolueerd naar een eclectisch allegaartje: van Steel Panther tot Lady Gaga tot Maria Callas.

**Wat is je favoriete Belgische plaat?**

Diablo Blvd. – Follow The Deadlights

Man, wat een goede plaat. Elke show weten deze mannen ook weer te overtuigen. Ik wil niet bevooroordeeld klinken, maar de gasten van Diablo Blvd. weten verdomd goed waar ze mee bezig zijn.

**Welke plaat is de ‘guilty pleasure’ uit je platenkast?** 

Lady Gaga – The Fame

Yes, deze dame zit in mijn platenkast en aanschouw ik helemaal niet als guilty pleasure. Een wijf met ballen die zonder schroom weet waar ze voor staat, daar ben ik fan van. Komt daarbij dat ze nog eens goed kan zingen, shockeren én performen ook. Ik sta op de eerste rij voor deze topper. Haar nieuwe album 'Joanne' al gehoord? Grijpt je naar de keel van de eerste tot de laatste noot.

**Op welke plaat kan je je eens goed afreageren?** 

Michael Jackson – Xscape

Valt het op hoe weinig rock en metal ik hier bespreek? Neen, deze plaat is gewoon super funky en ongelooflijk gevarieerd. Het is de laatste plaats van Jackson en in mijn ogen één van de betere.

**Een vriend vraagt je advies over metal. Welke plaat raad je hem aan?**

Ik zou vertrekken vanuit die persoons huidige muzieksmaak. Iemand die aanvankelijk een kei grote hiphop fan is, ga je geen Nightwish voorleggen.

**Heb je een absolute top 3?** 

Dat is geen sinecure. Om het interessant te houden, heb ik volgend lijstje:

  1. Epica – The Holographic Principle
  2. Alter Bridge – The Last Hero
  3. Sia – This Is Acting

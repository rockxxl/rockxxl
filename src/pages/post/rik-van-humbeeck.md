---
id: 638
title: Rik Van Humbeeck 
category: De Platenkast
groups: You Nervous?
date: 2016-11-29T12:55:44+00:00
author: Seppe Van Ael
layout: post
permalink: /news/de-platenkast-rik-van-humbeeck/
image: 14100397_10153962412424385_6110157394476814910_n.jpg
---
**Elke Belgische punkrocker heeft ongetwijfeld al wel eens gehoord van You Nervous?. Gitarist Rik Van Humbeeck zorgt voor de riffs en verkoopt ook nog eens gitaren. Muziek alom, maar wat zijn nu net de favoriete platen van deze sympathieke Gentenaar? Tijd dus om een kijkje te nemen in de platenkast van Rik. Ohja, het is ook een wonder dat You Nervous? nog niet op Groezrock heeft gestaan…**

**Om te beginnen: cd of vinyl?**

Cd’s. Maar vooral mijn oude witte iPod, een dikke 60 GB baksteen! Toen ik zo'n 6 jaar geleden een nieuwe (tweedehands) auto aanschafte, moest die sowieso een cd-speler en aux-aansluiting hebben. Zot veel goeie muziek in je auto maakt je zoveel gelukkiger. Ik vind vinyl nogal onhandig in de auto.

**Door welke plaat ben je echt in aanraking gekomen met de muziek die je nu luistert?**

Nirvana – Nevermind/ The Offspring – Smash/ Green Day – Dookie

Ik twijfel tussen ‘Nevermind’ van Nirvana of dé life changing plaat van The Offspring. Ik herinner me dat ik als 10-jarig knaapje op de speelplaats een gifgroene cassette kreeg van een klasgenoot – een kopie van 'Smash’. Die cassette heb ik letterlijk kapot gespeeld. Stiekem luisteren tijdens de lessen, alle songs proberen naspelen op gitaar en er jaren van overtuigd zijn dat de song 'Genocide’ als 'Dzjenokida’ werd uitgesproken. De overgeschreven tracklist bij de cassette was bijna niet leesbaar door het gekribbel van die klasgenoot… Mag ik 'Dookie’ van Greenday ook vermelden?

**Wat is je favoriete Belgische plaat?**

F.O.D. – Ontario

Die gasten blijven me steeds verbazen met hun steengoede songs. In februari spelen we met You Nervous? op hun nu al legendarische FOD-fest. Hans, Lode, Stijn en Pierre zullen er hun nieuwe album voorstellen. Daar kijk ik enorm naar uit! Ik twijfel er niet aan dat ik dat album weer geweldig zal vinden. In 2002 kreeg ik het album 'Gas Guzzling Girls’ van Wölf in mijn handen. Kris, ge weet dat ik dat album nog steeds een toppertje vind. Wanneer gaan we nog ’s nen Duvel drinken?

**Welke plaat is de ‘Guilty Pleasure’ uit je platenkast?**

Get Ready – Ga Door

Ik heb een verzamelplaat met de greatest hits van Get Ready – 'Ga Door’. Die songs zitten gewoon geweldig goed in elkaar. Punt. Als ik de nummers op mijn iPod shuffle en er plots 'Laat’ of 'Diep’ door de speakers klinkt, dan gaat het volume naar 11. En je belachelijkste dansmoves bovenhalen bij die iconische nummers is veel beter en gratisser en ontstressender dan de duurste wellnesskliniek.

**Op welke plaat kan je je eens goed afreageren?**

Biohazard – No Holds Barred/ The Spudmonsters – No Guarantees

Ik ben sowieso geen afreageertype, maar als de stoom er écht uit moet, dan luister ik heel graag naar het live-album 'No Holds Barred’ van Biohazard. Lekkere oldskool NY-hardcore dus.
  
Minder bekend, maar in dezelfde lijn is de plaat 'No Guarantees’ van The Spudmonsters. Topplaat. Ik herinner me nog de kwade, ietwat bezorgde blik van mijn vader in de achteruitkijkspiegel toen ik eind jaren '90 dat album veel te luid door mijn walkman knalde – op weg met de auto naar een familiefeest bij mijn grootmoeder. Lekker opgefokt taart eten met je neefjes en nichtjes, leuk toch?

**Een vriend vraagt je advies over punk. Welke plaat raad je hem aan?**

Uncommonmenfrommars – Vote For Me

Alles van Uncommonmenfrommars. De beste Europese punkrockband ooit. Alles klopte aan die band uit Lyon. 3 broers, waaronder een identieke tweeling – helemaal assorti, meestal met fluogroen haar. En dan nog Big Jim, topvirtuoos op bas. In mijn absolute top 3 staat 'Noise Pollution’, maar als ik echt één plaat moet aanraden van hen, dan is dat zeker 'Vote For me’. Hun allereerste volwaardige plaat, geproduceerd door Ryan Greene, bekend van het merendeel van de NOFX platen.  Spijtig dat UMFM na 15 jaar intensief spelen, gestopt zijn. Ik mis die gasten.

**Heb je een absolute top 3?**

1. NOFX – Heavy Petting Zoo (artwork hangt ook op in mijn living)
  
2. Uncommonmenfrommars – Noise Pollution
  
3. Pulley – @#!*
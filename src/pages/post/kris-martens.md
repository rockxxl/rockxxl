---
id: 841
title: Kris Martens 
category: De Platenkast
groups: Diablo Blvd/ Tangled Horns
date: 2016-12-11T11:13:06+00:00
author: Seppe Van Ael
layout: post
permalink: /news/de-platenkast-kris-martens/
image: 13076928_10154154517172533_5493611934648021608_n-e1481453894255.jpg
---
**Wie een beetje mee is in de Belgische metalwereld zal ongetwijfeld Kris Martens wel kennen. Zo niet, doen Diablo Blvd en Tangled Horns een belletje rinkelen? Kris is al jaren drummer van beide bands en was er van het begin bij. Wij vroegen ons af welke platen een rol hebben gespeeld in het doen en laten van de jarenlange ervaring van Kris. Er is maar één manier om daar achter te komen&#8230; het hem gewoon vragen! **

**Om te beginnen: cd of vinyl?**

Beide. Ik heb geen enorme vinylcollectie maar toch heb ik sommige albums liever op vinyl voor de sfeer: plaatje opleggen, stof van de naald blazen, het gekraak van de naald in de groeven: bangelijk! Ik koop ook nog cd’s en ik heb ook een Spotify account. Spijtig dat al die digitale platformen voor de artiesten zo oneerlijk zijn maar ze zijn zo verdomd gemakkelijk! Dus in’t kort: vinyl voor in de huiskamer, cd voor in de auto, digitaal voor op de fiets.

**Door welke plaat ben je echt in aanraking gekomen met de muziek die je nu luistert?**

Sepultura – Roots

Via Punk In Drublic van NOFX en Beat The Bastards van The Exploited ben ik into punk geraakt, dan via Roots van Sepultura into metal geraakt en dan via Led Zeppelin I (terug) verliefd geworden op classic rock. Roots vind ik nog steeds een fantastische plaat dus ik keek enorm uit naar de live versie van de Cavalera broertjes in 013. Iggor is altijd een grote invloed geweest. Hij heeft echt zijn eigen stijl uitgevonden en je herkent hem direct: de sound, de vette groove: heerlijk!

**Wat is je favoriete Belgische plaat?**

Soulwax – Much Against Everyone's Advice

Moeilijke vraag! Er is zoveel. Moet ik het gaan zoeken bij Triggerfinger of Vaya Con Dios? Belgische appelen met Belgische peren vergelijken… Ik denk dat ik voor Soulwax ‘Much Against Everyone’s Advice’ ga. Maar volgende week kan ik al van gedacht veranderd zijn hoor.

**Welke plaat is de ‘Guilty Pleasure’ uit je platenkast?**

&#8230;

Goh, ik schaam mij voor geen enkele plaat. Ik ben al veel uitgelachten voor bepaalde albums maar ik wil mij echt niet vastpinnen op een genre of op platen die ‘cool’ worden bevonden. Ik zal er een paar opnoemen, dan kan je zelf beslissen de welke je het ‘ergste’ vindt: Alanis Morissette: Jagged Little Pill, Madonna: Celebration, Boudewijn De Groot: Collected. Allemaal fantastische platen.

**Op welke plaat kan je je eens goed afreageren?**

Pantera – Far Beyond Driven en Nine Inch Nails – And All That Could Have Been

Beestige schijven!

**Een vriend vraagt je advies over metal. Welke plaat raad je hem aan?**

&#8230;

Qua überklassiekers: Motörhead: Ace Of Spades, Black Sabbath: Paranoid en  AC/DC: Highway To Hell. Wat recente albums betreft Gojira: Magma en Opeth: Sorceress.

**Heb je een absolute top 3?**

Dat is natuurlijk heel moeilijk. Zelfs al plak ik er een volgorde op, dat verandert voortdurend. Soms luister ik een half jaar (bijna) alleen maar naar Tool en dan weer een jaar helemaal niet. Dat is ook net het leuke: ontdekken, vergeten, herontdekken,…  Als ik nu moet beslissen:

1. Pink Floyd: Animals

2. Monster Magnet: Dopes To Infinity

3. Led Zeppelin: IV
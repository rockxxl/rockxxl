---
id: 3543
title: Bo Moris 
category: De Platenkast
groups: For I Am
date: 2017-12-18T13:37:21+00:00
author: Seppe Van Ael
layout: post
permalink: /news/de-platenkast-bo-moris-for-i-am/
image: 13921194_10209470233860016_949725785527650491_n.jpg
---
**Om te beginnen: cd of vinyl?**

Net zoals elke snotneus van een jaar of tien ben ik begonnen met  het verzamelen van cd’s. Elke week met de mama gaan winkelen in Lier en steeds de Free Record Shop binnenwandelen om te zagen achter een cd van de zoveelste band die ik op MTV / TMF gezien had. Geleidelijk aan is plots mijn interesse volledig de andere kant opgegaan en ben ik vinyl beginnen warderen. Vanaf de eerste plaat, nog voor ik een “werkende” platenspeler had, was ik verkocht. Nee, noem het maar verslaafd. Laat mij het anders formuleren, ik schuif de schuld volledig door naar Bjorn Blommé, om mijn latente vinylverslaving aan te wakkeren.

**Door welke plaat ben je echt in aanraking gekomen met de muziek die je nu luistert?**

_Blink-182 – Take Off Your Pants And Jacket_

Ik herinner me een zwoele zomeravond in het jaar 2001. Een nonkel van mij had toen een “cd-r’ke” gebrand met allemaal muziek op waarvan hij dacht dat ik het wel goed ging vinden. Wat er exact allemaal op die cd stond ontglipt me even, maar ik weet nog goed dat ik de volgende dag met ons moeder naar de GB in Lier ben geweest om mijn eerste echte cd te gaan kopen. Uiteraard omdat ik opslag verliefd was van de liedjes op die bovengenoemde verzamel-cd. Na een volle tien minuten zagen heb ik dan toch eindelijk die cd gekregen. Het was de cd die mijn leven voorgoed veranderde. Een kleine poppunker was geboren.

[<img class="alignnone size-thumbnail wp-image-3574" src="Blink-182-Take-Off-Your-Pants-and-Jacket.jpg)

**Wat is je favoriete Belgische plaat?**

_Soulwax – Much Against Everyone’s Advice_

Ja, wat kan ik zeggen. Ik baseer me vooral op de nostalgische waarde van die plaat. Ik was een jaar of acht toen ik de titeltrack op tv zag verschijnen. Ik werd volledig weggeblazen door Soulwax. Al dat gitaargeweld, het waren dan nog eens Belgen, en telkens weer waren het pioniers op vlak van genre overschrijdend gedrag. Wat een bazen, vooral die clip van 'Too Many DJ’s' blijft voor mij top genialiteit.

[<img class="alignnone size-thumbnail wp-image-3575" src="soulwax-much-against-everyones-advice-800px.jpg)

**Welke plaat is de ‘guilty pleasure’ uit je platenkast?**

_The Bob’s Burgers Music Album_

In mijn kleine collectie zitten toch wel enkele pareltjes die sommigen beschouwen als ‘guilty pleasures’. Ik denk dan hierbij aan de volledige discografie van Taylor Swift op vinyl (geen zorgen, die laatste is ook onderweg), de single Barbie Girl van Aqua op felroze vinyl, de klassieker Africa van Toto op een vinyl in de vorm van het continent Afrika, … Ik kan zo nog wel even blijven verdergaan hoor.

Maar ik beken, de ultieme ‘guilty pleasure’, de deluxe uitgave van The Bob’s Burgers Music Album. 112 nummers, op respectievelijk ketchuprode, mosterdgele en slagroene vinyl. Daar past maar één uitdrukking bij: B E S T E O E W E T.

[<img class="alignnone size-thumbnail wp-image-3576" src="268x0w.jpg)

**Op welke plaat kan je je eens goed afreageren?**

_Toxic Shock – Twentylastcentury_

Jaar en dag is dat zowel 'Circus' van Cut Here! en 'Animals On Acid' van The Crackups. Recent heeft mijn vriendin via een tombola de laatste nieuwe van Toxic Shock gewonnen. Gene zever en gene kak, gewoon rakken en blazen. Deze zal vanaf nu wel even de kroon spannen als dé afreageerplaat.

[<img class="alignnone size-thumbnail wp-image-3561" src="Toxic-Shock-Twentylastcentury-e1513603024788.jpg)

**Een vriend vraagt je advies over punk. Welke plaat raad je hem aan?**

Naast het advies: support your local scene, kom ook eens buiten, stel ik deze vriend voor om eens de zoekterm Punk te gebruiken in Youtube. Dit geeft al een goed beeld weer wat je kan verwachten. Het heeft geen zin om mijn eigen visie over punk op te dringen (ieders mening is dan ook volledig anders), daarom lijkt het me beter om eerst een algemeen beeld te vormen over het genre, alvorens interesses uit te delen over het genre.

**Heb je een absolute top 3?**

_(Willekeurige volgorde)_

**BE**

The Priceduifkes – Can’t Lose

Arizona – Popcorn & Cinemagic

The Rocket – The Rocket

**Algemeen**

The Cure – The Head  On The Door

Alkaline Trio – Goddamnit

Blink-182 – Blink-182
---
id: 2406
title: Casey
category: Interviews
band: Casey
date: 2017-05-17T13:44:14+00:00
author: Seppe Van Ael
layout: post
permalink: /news/interview-casey/
thumbnail: >-
  https://res.cloudinary.com/rockxxl/image/upload/C_d-oI3XoAEDfaH.jpg
---
**Op 18 april gingen we praten met Tom van Casey op de Heaven and Hell tour in Antwerpen. We spraken met hem over hun evolutie als band en het tourleven.**

**De Impericon festivals en de Heaven and Hell tour zijn net begonnen. Hoe voelt het om shows te doen die zo divers zijn qua line up?** 

Ik denk dat dit op zich iets goed is. De Heaven and Hell tour werd samengesteld door Thy Art Is Murder omdat ze het gevoel hadden altijd op dezelfde line-ups te spelen, en ze wilden dat een beetje uitbreiden door een paar bands toe te voegen. We voelen ons vereerd om zelfs overwogen te worden om een plaats op deze tour te krijgen. Natuurlijk hebben we al met Being As An Ocean getourd, dus met hen zijn we goede vrienden. Het is ook de eerste keer dat we Miss May I en Thy Art Is Murder ontmoeten, maar ze zijn in elk geval al zeer behulpzaam voor ons. De Impericon Festivals zijn ook fantastisch. Ik zie het een beetje als een leerpiste voor ons, omdat de tours die we eerder speelden wat naar ons genre waren aangepast. We werden dus altijd goed ontvangen, omdat de mensen die de shows bijwonen geïnteresseerd zijn in het genre dat we spelen, maar op deze shows is er natuurlijk een deel van de mensen in het publiek die onze muziek waarschijnlijk niet kan smaken. Tot hiertoe hebben we geen negatieve reactie gekregen op een van onze shows op deze tour. Mensen waren altijd heel vriendelijk en bleven altijd staan en gaven ons hun aandacht voor 25 à 30 minuten. Ik vind dit dus fantastisch, en vind dat het meer moet gebeuren in de muziek.

**Being As An Ocean steunt jullie volledig. Wat betekenen ze voor jullie?**

Ja, het zijn erg goede vrienden. Sinds dat Casey startte is Michael, de gitarist van Being As An Ocean, altijd een soort mentor geweest voor Casey en hij is essentieel geweest in sommige van de mogelijkheden die we als band al gekregen hebben. Zelfs de eerste tour die we deden met Capsize en ’68 door Europa, werden we aanvankelijk geïntroduceerd door Being As An Ocean omdat zij aan het touren waren met deze bands toen wij onze eerste single uitbrachten. Ze zochten een band om mee door Europa te touren, en Michael zei hen dat ze ons eens moesten checken. Capsize contacteerde ons, en zo is de bal aan het rollen gegaan. We zijn altijd al een beetje vergeleken met hen _(Being As An Ocean, red.)_, dus vanaf dat punt waren we van plan om met hen te touren wanneer we konden en het was fantastisch toen we in november die mogelijkheid kregen. We zijn grote fans van hen en zijn blij om hen onze vrienden te kunnen noemen na enkele keren te touren met hen en we komen echt goed overeen. Hun steun betekent alles voor ons.

**Deze tour heeft een vreemd en strak schema. Jullie waren in Nederland, dan in Manchester, en dan weer hier. Is het reizen niet vermoeiend soms?** 

Elke tour die we reeds deden met onze huidige boekingsagent startten op continentaal Europa, dus de eerste dagen zijn altijd een soort missie voor ons. Deze tour startte in Wenen, dus moesten we 35 uur rijden tot in Wenen. Wenen naar Leipzig was zo slecht nog niet. Ik denk dat het 8 of 9 uur rijden was. Eergisteren waren twee van onze vier banden kapot, dus moesten we de show in Nijmegen afzeggen. Nadat ons busje gemaakt was, hebben we eigenlijk constant gereden tot Manchester, en toen hebben we ’s nachts de boot van Hull naar Rotterdam genomen, om vervolgens in Antwerpen te arriveren. De eerste dagen van deze tour waren logistiek gezien dus wel de vermoeiendste. Er zal echter nooit een tour zijn met een route die perfect gepland is. Natuurlijk zou starten in Londen, vervolgens België spelen, mooi in een cirkeltje reizen en weer naar Londen gaan het beste zijn voor ons, maar je moet aannemen wat je krijgt. Het is toch niet zo slecht. De volgende dagen vallen goed mee, maar de eerste dagen waren inderdaad wat maniakaal.

**Jullie zijn een relatief nieuwe band, maar jullie zijn de laatste tijd veel gegroeid. Wat denk je dat jullie zo populair heeft gemaakt op korte tijd?** 

Ik weet het om eerlijk te zijn niet zo goed. Ik weet zelfs niet of het wel eerlijk is als ik daar op antwoord. We zijn altijd een band geweest die eerder geconcentreerd was op onze eigen mening van onze muziek dan op het plezieren van anderen door nummers voor hen te maken. Ik denk dat dat de beste manier is om het te zeggen: we maken muziek die we zelf willen en zeggen niet ‘we moeten deze muziek schrijven om deze mensen blij te maken’ of ‘we moeten deze muziekvideo maken om dit soort mensen blij te maken’. We hebben gewoon veel geluk dat mensen zich verbonden voelen met de authenticiteit van onze muziek en natuurlijk hebben we veel steun van deze mensen gekregen. Op dit moment hebben we nog nooit te maken gekregen met echte negativiteit, en dat is fantastisch. We proberen niet zoals andere bands een soort controverse te creëren, maar focussen ons liever op onze muziek. Zoals ik al zei, doen we gewoon wat we graag doen en al een geluk zijn er mensen die er echt mee geboeid zijn, dus dat is mooi.

**Kunnen we snel een headlining tour verwachten?**

Er is er geen gepland voor dit jaar, maar wel voor begin volgend jaar. Het zal dan ook in Europa zijn.

**Wat was het gekste dat jullie op tour al meegemaakt hebben? Was het een rekenmachine stelen en iemand die de politie belde?**

Om 4 uur ’s nachts wakker worden met de melding dat twee van onze vier banden kapot waren was ook best eng, zeker omdat ik heb geslapen doorheen het hele gebeuren. Er zijn vele kleine, gekke dingen gebeurd. Natuurlijk hou ik mijn Twitter geüpdatet wanneer ik kan, dus er is altijd wel iets te vinden van waar ik mee bezig ben. Toby was stomdronken op de boot gisteren en hij had een zware ochtend vanmorgen. Dat is niet bepaald gek, dat is gewoon stom. Ik bedoel, we zijn niet bepaald een wilde band. Een rekenmachine is het ergste wat we doen, en dat deden we gewoon omdat het grappig was. Voor mij is het gekste dat er gebeurd is dat we op hetzelfde podium gespeeld hebben als Parkway Drive in Leipzig. Het is een coole tour tot nu toe!

**Wat was emotioneel het moeilijkste lied geweest om te schrijven?**

Ze zijn moeilijk om te vergelijken met elkaar, omdat ze niet over hetzelfde onderwerp gaan of op hetzelfde moment in mijn leven geschreven zijn. Ik kan dus niet zeggen ‘deze nummers waren moeilijk om te schrijven en zingen en deze nummers waren makkelijk om te schrijven en zingen’ omdat ze op een ander moment iets anders voor me betekenden. Als ik er eentje moest kiezen, zou het ‘Cavities’ zijn, omdat het het enige nummer is dat we hebben dat over mijn broer gaat.

**Hebben jullie veel tijd om aan sightseeing te doen?** 

Tot hiertoe nog niet, omdat we met dat strakke schema zitten, we slapen op de bus en we onder andere het Impericon Festival gespeeld hebben. We moeten praktisch altijd om 9:00 ’s morgens aan de zaal zijn, en meestal spenderen we er dan ook onze hele dag. Het is dus moeilijk om ver weg te zijn van de zaal, maar de komende dagen hebben we misschien wat meer tijd om rond te kijken.



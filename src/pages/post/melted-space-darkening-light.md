---
id: 4492
title: Melted Space - Darkening Light
category: Album reviews
groups: Melted Space
album: Darkening Light
date: 2018-03-31T08:40:34+00:00
author: Seppe Van Ael
layout: post
permalink: /album-review/review-melted-space-darkening-light/
thumbnail: >-
  http://res.cloudinary.com/rockxxl/image/upload/n-melted-space-darkening-light-6978-426.jpg
---
De Nederlandse metal band Ayreon vierde zopas hun vijfentwintigste verjaardag. Deze band heeft zonder twijfel een hoop deuren geopend als het gaat om concept albums. Zoals het recept zich voordoet: geschreven door één persoon en opgenomen met een hele hoop gastmuzikanten. De schreeuw naar meer bands die dit soort muziek moeten spelen werd ongetwijfeld gehoord door Fransman Pierre Le Pape. Hij stond in 2007 aan de wieg van Melted Space. Na twee langspelers en een EP is de band terug met hun vierde plaat ‘Darkening Light’. Net zoals het laatste Ayreon album is ook deze gebaseerd op de toekomst. Dit kan geen toeval zijn.

Wat ons meteen opvalt, is dat de full albums van Melted Space steeds korter worden. Hun eerste plaat ‘From The Past’ duurde één uur en twintig minuten. Dit was een ongelofelijk zware plaat om van begin te einde door te komen. ‘Darkening Light’ klokt net geen vijftig minuten en is randje kantje ook voor de getrainde luisteraar van dit soort muziek. Muzikaal klinkt alles lekker symfonisch en toch zeer metal. Denk maar aan een soort Nightwish zonder het sprookjesachtige effect en met dubbele basdrum. Vaak is het moeilijk om verschillende zangers en zangeressen in één nummer te stoppen. Ze moeten uiteraard samen passen en het mag geen warboel worden. Hierdoor valt vaak de geloofwaardigheid van het verhaal weg, wat uiteraard ongelofelijk belangrijk is bij een conceptalbum. Melted Space doet dit over het algemeen best goed. In openingstrack ‘Newborns’ gebeurt er zoveel, van opera tot mannelijke cleans, dat het in het refrein een kleine hutsepot wordt van verschillende stijlen. Een beetje teveel van het goede misschien. Single ‘The Dawn Of Man (I’m Alive!)’ pakt het dan weer wat subtieler aan.

Melted Space doet het niet slecht binnen de Europsese metalscene. Wij zijn ook fans van conceptalbums. Deze ‘Darkening Light’ voelt hier en daar net wat te log aan en is een dikke brok om door te bijten. Eens je er dan weer door bent, ben je trots dat je het toch gedaan hebt. Zeker een aanrader voor fans van alles symfonisch en metal.

score: 8/10

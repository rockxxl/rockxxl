---
id: 291
title: Royce - Embrace Yourself
category: Album reviews
groups: Royce
album: Embrace Yourself
date: 2016-06-06T19:14:28+00:00
author: Seppe Van Ael
layout: post
permalink: /album-review/review-royce-embrace-yourself/
thumbnail: >-
  https://res.cloudinary.com/rockxxl/image/upload/l1ITF0rUwbY.jpg
---
Royce, de band die ontstond uit de restanten van onder andere Angelskin, de haast legendarische Kempische metalcoreband die pas nog een reünie speelde, brengt met ‘Embrace Yourself’ hun eerste plaat uit. Wie verwacht had dat deze band zoals Angelskin ging klinken, zit echter wel fout. Royce speelt een veel melodischere vorm van metalcore, en hoewel er wel enkele gelijkenissen zijn, geven ze toch nog een andere touch aan het genre.

‘Embrace Yourself’ telt acht nummers, waarvan twee gezellige intermezzo’s, ‘Through Anything’ genaamd. Het is dus meer een EP dan een volwaardige langspeler, maar deze 30 minuten lange plaat kan zeker tellen voor een debuut. Van het eerste nummer, ‘Open Your Eyes’, trokken we inderdaad onze ogen open, en fronsten we even. Het is een stevig nummer, met een toch zeer melodische touch. Het volgende nummer, ‘Green Dream’, laat ons voor het eerst kennismaken met de clean vocals van Royce. Hoewel ze niet perfect verfijnd zijn, passen ze toch bij de stijl die ze spelen. Het is zeker meezingbaar, en dat is toch een belangrijke factor voor bij de liveshows van Royce, die tevens ook altijd sterk zijn! Na het eerste intermezzo volgen er drie nummers, de titelsong ‘Embrace Yourself’, een nummer met een enorm catchy intro, die de kracht van Royce, lekkere riffs, graag op de voorgrond zet. Het is melodisch en emotioneel, maar komt toch stevig aan. En laat dat nu net de kracht van Royce zijn. ‘Words’ begint ook lekker, maar met een veel dromerige intro dan de voorganger. Daarna wordt het een lekker snel plaatje met een heerlijke breakdown, die toch neigt naar het melodische. Geen gemakkelijke combinatie, maar Royce kan het zich toch permitteren. ‘I Draw The Line’ is meer van hetzelfde, vooral de hevig(st)e breakdown en het refrein uit dit nummer zijn dingen die nog enige tijd blijven nazinderen. De clean vocals zijn niet degene die je verwacht bij een moderne metalcoreplaat, ze doen mij eerder denken aan wat je meer hoorden in de metalcore van begin jaren 2000. Na het tweede tussenspel volgt er nog Carry Me, de afsluiter en tevens het langste nummer op dit album. Dit nummer is zowat een combinatie van de vorige, het bevat alles wat in de vorige nummers aan bod kwam, maar monotoon en repetitief is het zeker niet. Persoonlijk vind ik ‘Carry Me’ zelfs het beste nummer van deze cd, vooral door het zeer emotionele, melodische stuk dat rond de vierde minuut begint. Je voelt echt mee met de band, de muziek klinkt enorm gemeend.

Royce brengt een sterk album uit, dat vooral op instrumentaal vlak indrukwekkend is. Op vocaal vlak vind ik het persoonlijk iets minder, maar het is een meer melodische take op metalcorevocals, die waarschijnlijk door andere mensen zeker gesmaakt kan worden. Op nummers als ‘Carry Me’ past deze stijl perfect, maar ik miste soms wat pit op de zwaardere stukken. Laten we echter eerlijk zijn, ‘Embrace Yourself’ is een heel mooie debuutplaat die nog lang zal blijven nazinderen in de Kempen, en hopelijk ook ver daarbuiten.

score: 8/10
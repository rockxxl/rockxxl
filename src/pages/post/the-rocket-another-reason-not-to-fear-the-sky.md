---
id: 4889
title: The Rocket - Another Reason Not To Fear The Sky
category: Album reviews
groups: The Rocket
album: Another Reason Not To Fear The Sky
date: 2018-05-11T13:13:05+00:00
author: Seppe Van Ael
layout: post
permalink: /album-review/review-the-rocket-another-reason-not-to-fear-the-sky/
image: 29597366_10155978629940700_3630984455449521524_n.jpg
---
Na drie jaar radiostilte is de pop punk band The Rocket weer helemaal terug. In november werd op hun facebookpagina ‘Don’t Call It A Comeback’ van Motion City Soundtrack gepost en vanaf dan ging het allemaal heel snel. Niet veel later begon The Rocket terug op te treden en werd ook hun nieuwe album ‘Another Reason Not To Fear The Sky’ aangekondigd. De sound van The Rocket is hetzelfde gebleven: pop punk met synths en originele zanger Tom De Ridder heeft de vocals terug voor z’n rekening genomen. Een succesformule voor een comeback lijkt mij.

Starten doet The Rocket met enkele stevige gitaren en drums op ‘Focus’. Het is vanaf single ‘Lost At Sea’, die als tweede aan de beurt komt, dat we helemaal mee zijn. ‘Lost At Sea’ is super catchy, luistert gemakkelijk, maar is tegelijkertijd geen mega cliché pop punk nummer. Over de tekst is nagedacht en er worden meer dan drie akkoorden gebruikt. Ook de synths maken de sound wat voller. Deze klinken vaak als een 8-bit videogame, maar eentje waar we veel levels van willen spelen. Dit is de rode draad die terugkomt in nummers zoals 'Chain Reaction', 'Tsunami' en afluister 'Postcard'. De grote verrassing van ‘Another Reason Not To Fear The Sky’ is ‘Shadow’, dat opgenomen werd met Justin Pierre en Joshua Cain van Motion City Soundtrack. Ook hier is het de aanstekelijkheid in de muziek en de tekst die The Rocket doet onderscheiden van gelijke bands. De stemmen van Justin en Joshua vullen het nummer dan ook alleen maar positief aan. Een geslaagde zet die het album toch weer dat beetje extra geeft.

Toen we hoorden dat The Rocket terug zou komen, waren we erg enthousiast. Met ‘Another Reason Not To Fear The Sky’ hebben ze dan ook een album gemaakt om U tegen te zeggen. De band is volwassener geworden en dat is ook te horen in hun muziek. Alles is gewoonweg zo catchy en doordacht, tot de artwork toe, dat je het bijna niet niet leuk zou kunnen vinden. ‘Another Reason Not To Fear The Sky’ is zonder twijfel de soundtrack van de zomer en nu al één van de betere pop punk platen van het jaar!

score: 9/10

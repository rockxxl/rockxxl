---
id: 2127
title: Valley
category: Interviews
band: Valley
date: 2017-04-09T15:07:31+00:00
author: Seppe Van Ael
permalink: /news/interview-valley/
thumbnail: >-
  https://res.cloudinary.com/rockxxl/image/upload/12783627_1002361196508450_4385062972805357520_o.jpg
---
**Valley uit Halle bracht zopas hun derde album 'Dark tears // Bright smiles' uit. De band weet een vernieuwde hardcore sound neer te door het gebruik van emotionele elementen en een vleugje post-rock. België kan deze band ondertussen wel smaken maar ook een land als Duitsland weet mee op de kar te springen van Valley. Stof genoeg dus om eens een aantal vragen te stellen aan zanger Davy en gitaristen Dennis en Kevin.**
**Kunnen jullie de albumtitel ‘Dark Tears // Bright Smiles’ even toelichten?**

_Dennis:_ Iedereen heeft zijn eigen strijd of zwaktepunten en we laten die niet graag zien aan de buitenwereld. Dark Tears staat voor het verdriet of geheimen die we met ons meedragen, Bright smiles staat voor de glimlach waar we ons achter verbergen.

_Davy:_ Het is vooral ook een contradictie tussen positieve en negatieve momenten in het leven. Die constante stroom die we bijna dagelijks meemaken. Uit tranen kan geluk ontstaan, en door geluk kunnen tranen vloeien. Het is eigenlijk constant met elkaar verbonden.

**Ze zeggen dat een eerste plaat redelijk gemakkelijk te schrijven valt en een tweede misschien wel de moeilijkste is, hoe was bij jullie het schrijfproces van de derde verlopen?**
  
_Dennis:_ Het nieuwe album is denk ik op een heel vlotte manier ontstaan. Zeker Sidney heeft voor heel wat nieuwe input gezorgd met zijn drumspel. Ook onze sound is wat gegroeid door veel shows te spelen en samen nieuwe muziek te schrijven.

_Davy:_ Het schrijfproces ging eigenlijk vrij vlot. Dennis en Kevin hadden al wat nieuwe ideeën, en net op die moment hadden we ook het genoegen om een nieuwe drummer te verwelkomen in de band. Zoals Dennis al zei hebben we hier wat te danken aan Sidney. Een nieuwe persoon in de band zorgt sowieso voor een nieuwe vibe en nieuwe ideeën. Ook het feit dat iedereen van de band naar verschillende muziekstijlen luistert, en onze nieuwsgierigheid in andere nieuwe muziek speelt mee in het schrijfproces. De nieuwe teksten schrijven voelde eveneens heel natuurlijk aan. Ik heb me nog meer proberen te verdiepen in de figuurlijke, verbloemde en soms dubbele betekenissen die wel passend en typerend zijn bij onze muziek.
  
_Kevin:_ Dat gevoel hebben we altijd al gehad. Bij het uitbrengen van een eerste plaat weten mensen vaak niet echt aan wat ze zich mogen verwachten. Daardoor kan je mensen makkelijker verrassen. We waren er ons van bewust dat de tweede plaat hetzelfde, zo niet een beter niveau moest behalen. Dat maakte het toch wel wat spannend. Het schrijfproces verliep wel vlot. We zijn geen band die op een bepaald punt beslist om een album te schrijven en naar de studio te trekken. De nieuwe plaat is nu uit, dat wil ook zeggen dat we onmiddellijk beginnen werken aan nieuwe nummers voor een volgend album. Het is niet onze bedoeling om heel lang met elke plaat te blijven touren. Muziekliefhebbers moeten geïnteresseerd blijven en krijgen elke dag nieuwe bands met nieuwe muziek voorgeschoteld. Het aanbod is groot, dat maakt dat we als band snel nieuw materiaal willen uitbrengen. Toen we beslisten dat het tijd was om opnieuw de studio in te trekken, hadden we dus al heel wat nummers af.

**‘Dark Tears // Bright Smiles’ telt een aantal interludes en ook het instrumentale gedeelde is zienderogen belangrijker geworden.**
  
_Dennis:_ Ik denk dat we, onbewust, nog meer post-rock vibes hebben opgezocht. Dit omdat bij ons alles begint met een melodie en gevoel.

_Davy:_ Wat Dennis zegt, klopt. Onze interesse en shift naar post-rock is iets gestegen, waarschijnlijk mede dankzij Sidney. We hopen in de toekomst zeker bij deze interludes en instrumentale gedeeltes te blijven.
  
_Kevin:_ Dennis experimenteert heel vaak met verschillende effecten. Daardoor ontstaat heel wat instrumentaal materiaal. Voordien nam hij dit zelf thuis op. Live gebruikten we dan ook al heel wat van zijn instrumentale interludes. Die passen heel goed bij de muziek die we maken. De hele band is hier zelf ook fan van, waardoor we besloten ook op de nieuwe plaat instrumentale nummers te plaatsen. Deze keer namen we echter alles op in de studio waardoor we ook wat konden experimenteren met drums en effecten op de drums.

**Het emotionele aspect in de muziek, maar dan vooral de lyrics is bij Valley zeer belangrijk. Vanwaar komt de inspiratie voor niet altijd even vrolijke teksten?**

_Davy:_ Vrolijke teksten schrijven, kan gemakkelijk en cliché zijn. Het is voor mezelf een uitdaging en voldoening om alles te combineren, origineel te zijn en ervoor te zorgen dat de luisteraar zich in deze teksten kan thuis voelen. Zoals de albumnaam suggereert, zijn er steeds vrolijke en droevige momenten. Deels zijn er eigen ervaringen bij, gebeurtenissen van rondom mij of in de wereld waar ik kan bij stilstaan of de nood voel om er bij stil te staan. Het is ook zo dat een tekst niet altijd uit grote verhalen bestaat. Een specifiek gevoel kan een zeer verbloemde, dromerige, uitgebreide tekst worden. Vanwaar de inspiratie voor deze minder vrolijke teksten echt komt is een moeilijke vraag.

**Jullie eerste twee EP’s zijn volledig in eigen beheer uitgebracht. Van waar de overstap naar een platenfirma?**

_Dennis:_ Het leek ons de perfecte manier om meer mensen te bereiken, nieuwe kansen te krijgen en daardoor op nieuwe plaatsen te kunnen spelen.

_Davy:_ De shift naar een platenfirma leek ons ook zeer handig zodat wij ons meer kunnen focussen op muziek schrijven en uitvoeren. We zijn Redfield Digital heel dankbaar dat ze ons hierin willen steunen.
  
_Kevin:_ Dat leek ons een goede 'volgende stap' voor Valley. 'Dark Tears//Bright Smiles' wordt nu uitgebracht door drie labels. 'Redfield Digital' zorgde voor de digitale release, 'Funtime Records' houdt zich dan weer bezig met de distributie van de cd's en 'Flood Records' brengt onze muziek uit op vinyl. De drie labels helpen ons daarmee enorm vooruit en nemen heel wat werk voor hun rekening dat we als band alleen niet zouden kunnen doen hebben. We ontmoetten mensen van de drie labels in het verleden tijdens onze shows. Het feit dat ze onze live set hebben gezien en dus goed aanvoelen waar we met onze muziek naartoe willen, had voor ons een meerwaarde. We geloven volop in het hele project van deze labels en zijn enorm fier en vereerd bij hun getekend te hebben! Elk van ons heeft wel een aantal releases van deze labels in onze collectie liggen. Het is dus fantastisch dat nu ook ons eigen werk door hun wordt uitgebracht.

**Zoals jullie net zeiden komt 'Dark Tears // Bright Smiles’ ook uit op vinyl. Zijn jullie zelf ook vinyl lovers of is dit puur voor de fans gedaan?**

_Dennis:_ Het idee om onze muziek op vinyl uit te brengen is er zeker al vanaf het begin geweest; het was altijd al een droom. Kristof van Flood Records sprak ons aan en we zijn hem heel dankbaar voor de steun die hij ons hierbij geeft.

_Davy:_ Absoluut! Zeker een vinyl lover. Ik heb nog niet zo een grote collectie maar muziek die ik echt apprecieer, durf ik zeker te kopen op vinyl.
  
_Kevin:_ Ik zelf koop alle nieuwe releases op vinyl. Een band is meer dan muziek alleen. Zelf vind ik het belangrijk dat een band rond een bepaald concept werkt, waar de muziek in past, maar waar ook de artwork en live show allemaal belangrijk zijn. Een LP past daar gewoon heel mooi in. De artwork komt beter tot zijn recht. Bovendien hou ik heel erg van muziek op plaat afspelen. Een plaat op de platenspeler leggen, de plaat opleggen, de plaat zien draaien, de plaat omdraaien in het midden van het album&#8230; Het heeft toch wel een zekere charme! We hebben dan ook zelf altijd het plan gehad om onze muziek op plaat uit te brengen. Financieel was dit voordien echter nooit mogelijk. Daarom zijn we Kristof van 'Flood Records' ook enorm dankbaar voor de kans die hij ons nu heeft gegeven.

**Valley lijkt een aantal serieuze stappen te zetten. Hoe belangrijk zijn de lokale shows nog voor jullie?**
  
_Dennis:_ Zeer belangrijk, zeker omdat we graag in kleine donkere zalen spelen, dicht bij het publiek wat toch wel voor een heel andere sfeer zorgt.

_Davy:_ De kleine shows blijven zeker belangrijk voor ons. Net om de reden die Dennis hierboven zei. Stiekem dromen we uiteraard wel van de grotere podia, zoals elke gemotiveerde band. Het zal voor ons wel een aanpassing zijn als het ooit zover zou komen. De kunst om onze persoonlijke, intieme sfeer te kunnen uiten is hoogstwaarschijnlijk veel moeilijker op grotere podia.
  
_Kevin:_ We zijn een typische live band. Nieuwe nummers schrijven we om onze live set interessant te houden en om op regelmatige basis te kunnen touren. De nieuwe plaat verandert niets aan onze ambities. Natuurlijk willen we er alles aan doen om te blijven groeien. In het verleden kregen we al leuke kansen: support spelen voor internationale bands, spelen op leuke festivals, ook onze buitenlandse shows worden steeds wat groter. Die kansen proberen weer zeker steeds te grijpen en daar genieten we enorm van. Maar we kunnen even hard genieten van lokale' shows. We willen zoveel mogelijk mensen bereiken met onze muziek en op zoveel mogelijk plaatsen spelen.

**Jullie tours en weekenders gaan niet voorbij zonder één of meerdere bezoeken aan Duitsland. Jullie muziek lijkt daar wel erg aan te slaan.**

_Dennis:_ Onze eerste show in het buitenland was in Duitsland, we werden fantastisch ontvangen. Het heeft dan ook niet lang geduurd voordat we onze eerste weekender hadden gepland. Muziek leeft daar echt en dat zie je aan de mensen als ze naar een optreden kijken.

_Davy:_ Dat klopt, mensen in (west) Duitsland lijken onze muziek echt wel te appreciëren. Ik denk dat het ook deels is omdat we zelf zo aangenaam verrast waren van onze eerste show daar, en de connecties die we daar toen gemaakt hebben. Niet alleen connecties maar eerder echt vrienden. Het is inderdaad zo dat deze muziek wat meer ‘leeft’ in Duitsland.
  
_Kevin:_ We hebben al heel wat Duitse shows op de teller staan. Zowel de Duitse bands als de fans zijn heel open en sociale mensen. Als band wordt je daar steeds heel goed ontvangen en verzorgd. De Duitsers zijn vaak ook wel grote fan van hardcore en alle subgenres. Ze beschouwen het daar vaak als een bepaalde levensstijl. Daardoor komen er telkens veel mensen naar shows. Onze nieuwe plaat wordt nu ook digitaal uitgebracht door 'Redfield Digital'. Dit zorgde ook voor heel wat belangstelling van de Duitse pers.

**Op jullie shirts, artwork en ook live komen altijd de gloeilampen terug. Waarom deze?**

_Dennis:_ Wie ons al eens live heeft gezien weet dat wij licht gebruiken tijdens onze set, grote gloeilampen die op het geluid worden aangestuurd. Het creëert een intieme, huiselijke sfeer die mooi aansluit bij onze muziek.

_Kevin:_ Live gebruiken we telkens lampen op het podium die heel goed bij de sfeer van onze muziek passen. We hebben de zaal graag vrij donker en laten onze eigen lampen graag hun werk doen. Dit proberen we dan ook graag weer te geven in ons artwork. We willen graag dat alle elementen binnen een bepaald concept passen, daar denken we dus vaak wel over na.

**Valley speelde zoals gezegd al support voor heel wat buitenlandse bands. Welke is jullie het meest bijgebleven en met welke band zouden jullie in de toekomst wel eens willen samen spelen?**

_Dennis:_ Als ik echt één band moet uitkiezen ga ik voor Betray Your Idols. We hebben hen leren kennen tijdens onze eerste weekender in Duitsland en zijn sindsdien heel goede vrienden. We spelen binnenkort opnieuw met hen samen in België en Duitsland.

_Davy:_ De shows met Betray Your Idols zorgden altijd voor onvergetelijke avonden gewoonweg omdat het ook topkerels zijn. De support show voor Burning Down Alaska, Casey en Acres in Muziekodroom Hasselt was voor ons ook een hele eer omdat voornamelijk Casey en Acres een vrij grote invloed zijn van ons. Met bands zoals Casey, Acres, Crooks, Counterparts, Being as an Ocean, Defeater, Hotel Books, Stepson, La Dispute en Touché Amoré willen wij zeker heel graag het podium eens delen.

_Kevin:_ Op mij persoonlijk liet 'Casey' ook een heel goede indruk na. Iedereen binnen onze band was toen al fan van Casey en we keken dan ook gewoon al hard uit naar hun show. Daarnaast bleken het gewoon ook heel vriendelijke en open mensen te zijn. Ze waren verder ook heel geïnteresseerd in onze muziek en waren tijdens onze set dan ook gewoon in de zaal te vinden om naar onze show te kijken. Er zijn echter maar weinig 'grotere' bands die dat doen. Een band waar ik zelf nog eens graag het podium mee zou willen delen? Dat zijn er nog heel wat denk ik&#8230; Landscapes, Defeater en Touché Amoré zijn wel drie bands die een grote bron van inspiratie zijn voor mij, maar waar ik nog geen live show mee heb kunnen spelen.

---
id: 2386
title: Titans - Change Of Heart
category: Album reviews
groups: Titans
album: Change Of Heart
date: 2017-05-16T16:44:57+00:00
author: Seppe Van Ael
permalink: /album-review/review-titans-change-of-heart/
thumbnail: >-
  https://res.cloudinary.com/rockxxl/image/upload/Cover.png
---
Titans, een gloednieuwe melodische hardcoreband uit Beveren, bracht eind april zonder veel aanleiding een videoclip uit voor hun single ‘Change Of Heart’. Geloof het of niet, maar deze jongens hebben ook al een EP opgenomen, die ze hopelijk binnenkort aan de wereld kunnen tonen. Titans ontstond uit de restanten van bands als onder andere Disobedience, The Wrong Kid Died en Heads Up High, dus ervaren zijn deze jongens zeker en vast al. Deze EP telt 7 nummers en zitten allemaal bomvol passie voor muziek.

Met opener ‘Lost Future’ heeft de luisteraar direct een duidelijk beeld van waar Titans voor staat: melodisch en emotief, maar tegelijk ook bikkelhard.  Het heeft eigenlijk alles wat je wil om een publiek mee te krijgen, een meeezingbaar stuk in het begin, een two-step, vervolgens een vette breakdown die meteen gevolgd wordt door een melodisch meezingbaar einde. Een typische formule? Ja. Werkt het? Dat ook. ‘Vices & Virtues’ en ‘Karma’ gaan op dit elan verder tot we aankomen bij hun hele melodische, rustgevende intermezzo op het midden van het album. Single ‘Change Of Heart’ volgt deze interlude op en het is duidelijk waarom Titans dit nummer als single heeft uitgegeven. Dit nummer heeft power, heeft een grote meebrulfactor, maar vergeet de melodie nooit uit het oog. Op shows zal dit sowieso een grote hit worden, we kijken er alvast naar uit. ‘Redemption’, vervolgens, is een nummer met een mooie melodische drive, maar mist de nodige power soms. Afsluiter ‘Weightless’ laat dit nummer eerder als filler klinken met zijn hevige, maar zeer melodische breakdown tegen het einde toe.

Titans laat met deze EP zien dat ze er klaar voor zijn om België over te nemen en brengt een volwassen klinkende EP uit, die meer op het melodische aspect is gericht, en minder op de power die we gewoon waren van de vorige bands van dit collectief. Het album weerklinkt van passie, maar blijft te veel binnen de perken van een vooraf bepaalde formule om een unieke sound in de scene te kunnen creëren. Dit is voor Titans echter niet noodzakelijk, want je voelt aan deze band dat ze spelen waar zij zelf van houden. Een mooi begin, wij zijn alvast benieuwd naar hun eerste show als band.

score: 7,5/10

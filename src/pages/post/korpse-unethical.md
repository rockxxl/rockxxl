---
id: 307
title: Korpse - Unethical
category: Album reviews
groups: Korpse
album: Unethical
date: 2016-06-01T22:07:05+00:00
author: Seppe Van Ael
layout: post
permalink: /album-review/review-korpse-unethical/
thumbnail: >-
  http://res.cloudinary.com/rockxxl/image/upload/12400855_703381023095700_2875249882576259342_n.jpg
---
De albumhoes en booklet van dit album zeggen al genoeg over waar we mee te maken hebben met deze band. Pure brutaliteit. De Nederlandse slamming brutal death metalband Korpse is met ‘Unethical’ al aan hun tweede album toe, na hun self-titled debuut uit 2013. De band is op productiekwaliteit zeker geëvolueerd ten opzichte van hun debuutalbum, waar niet altijd alle instrumenten even hoorbaar waren. Op ‘Unethical’ blendt de mix van de typische dubbele bassen, grunts en squeals goed samen, en moet het gitaarwerk niet onderdoen aan de brutale vocalen.

Dat tekst er niet altijd toe doet bij dit genre, maar het idee er achter wel, blijkt ook uit de lyrics van deze plaat. Bij het grootste deel van de nummers staat er ‘Unintelligible gibberish about …’, maar er zit wel steeds een politiek geladen boodschap achter. De ideeën achter muziek zijn voor velen misschien niet evenwaardig aan de muziek zelf, maar het is wel een grote stap vooruit wanneer een band een boodschap wil overbrengen op deze manier.  Het instrumentale en vocale werk op ‘Unethical’ is fenomenaal. Er is enorm veel variatie, maar alles volgt elkaar enorm snel op, wat er soms toe leidt dat je niet altijd even perfect weet waar je je net in het album bevindt. Dit speelt voor Korpse in hun voordeel, want dit album houdt je een dik halfuur aan je stereosysteem gekluisterd. De meeste nummers op dit album hebben grofweg dezelfde structuur, iets wat gewoonweg heel kenmerkend is aan het genre an sich. Drummer Marten van Kruijssen levert puik werk op elk nummer, en moet vooral in de bloemen gezet worden voor zijn snelle benenwerk. Zanger Sven klinkt als een heuse demoon over het ganse album. Het meest memorabele moment vond ik de plotse enorm hoge schreeuw op de titelsong van hun album, ik kreeg er zowaar kippenvel van.  Een van de weinige minpunten die ik op deze powerhouse kan aanmerken, zijn de nét iets te overdreven bassdrops op de nummers ‘Cleaning The Aftermath’ en ‘Eternal Misery’. Ik dacht op een bepaald moment dat mijn stereosysteem het zou begeven. Het doet de rest van het nummer niet ten goede, want op een bepaald moment lijkt alles stil te vallen, een spijtige zaak voor deze twee anders uitstekende nummers.

Dit album is een aanrader voor iedereen die zijn metal graag brutaal en onverstaanbaar heeft en er soms van droomt de wereld in zijn geheel in brand te steken. Ik kan het niet beter beschrijven als ‘glue huffing caveman metal’.

score: 8,5/10
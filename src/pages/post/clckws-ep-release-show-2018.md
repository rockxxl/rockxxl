---
id: 4277
title: CLCKWS EP Release Show 2018
category: Live reviews
date: 2018-02-18T13:36:47+00:00
author: Seppe Van Ael
layout: post
permalink: /live-review/live-review-clckws-ep-release-show-2018/
image: 26805234_2079013462374402_7258324155669346647_n-e1518962133666.jpg
---
**Zaterdag 17 februari was jeugdhuis Babylon in Westmalle het decor voor de release party van de debuut-EP van CLCKWS. Voor de gelegenheid was het podium wat extra ingekleed met zwarte doeken en extra belichting. Uiteraard is dit niet het belangrijkste, maar het geeft het geheel toch iets meer uitstraling. Met wat rustige jazz op de achtergrond is het wachten tot de eerste band op het podium stapt.**

Iets later dan gepland begonnen de gasten van **Diss Guy** aan hun set. Dit viertal uit Aarschot brengt stevige hardcore punk. Naast lekkere muziek is deze band ook nog leuk om naar te kijken. Muzikanten die opgaan in de muziek. Wij zien zoiets graag.

Daarna was het de beurt aan **The Sick Boys**. Met hun punk rock 'n roll tapten ze uit een ander vaatje dan de rest van de line-up, maar dat kon de pret zeker niet bederven en ook zij zette een sterke set neer. We zijn benieuwd wanneer ze de studio induiken om een EP of album op te nemen. Wij zouden er in elk geval niet rouwig om zijn.

Up next: **Travolta**. Deze band, opgericht in 2015 en afkomstig uit Heultje bij Westerlo omschrijft hun muziek als 'powerviolence'. Vooraf wisten we niet goed wat we ons hierbij moesten voorstellen. Nadien kunnen we dit samenvatten in één woord: beenhard. De energie spatte gewoon van het podium. De prijs voor meest verrassende cover van de avond gaat in elk geval naar hen. Ze brachten een eigen interpretatie van ‘Breaking The Law’ van Judas Priest. Sorry Rob, het origineel doet het nu niet meer voor mij.

Er was ook een band van over de landsgrens uitgenodigd. **Rites** kwam voor de gelegenheid helemaal uit het Zuid-Nederlandse Middelburg. Met hun in november uitgebrachte EP 'Misery Is Company' onder de arm afgezakte ze af naar Westmalle om hun vrienden in CLCKWS te supporteren. De band moest het noodgedwongen met vier doen. Door een ongelukje (stanleymesjes kunnen gevaarlijk zijn) had gitarist Ronald ook een verband aan zijn vinger. Hierdoor was de sound van de band anders dan we van hen gewoon zijn. Het geluk zat hen niet mee, maar niemand die hen dit kwalijk nam, want ze stonden er wel.

Tijd dan voor de band waar deze avond om draaide: **CLCKWS**. Enkele dagen voor de release party sloeg ook bij hen het noodlot toe. Zangeres Eva werd ziek. Gelukkig zijn er genoeg paardenmiddeltjes om een mens tijdig op de been te krijgen. Tijdens het tweede nummer kreeg haar stem het eventjes moeilijk, maar eens de keel gesmeerd was, was daar bij het vervolg van de show weinig van te merken. Het is haast niet te geloven dat deze band nog maar een half jaartje bezig is. Na zo'n korte tijd al zo'n strakke shows neerzetten? Het zijn er maar weinig die hen dat voorgedaan hebben.

Na de headliner was het tijd voor de afterparty. Deze moeilijke taak was weggelegd voor de ska-punkers van **Jungleproof** die nog maar net bekomen waren van hun eerste tour door Europa als support voor het Amerikaanse Matamoska. Het grootste deel van de bezoekers had na CLCKWS beslist om huiswaarts te keren. Een verkeerde beslissing als je het ons vraagt. Jungleproof zorgt, ondanks het niet warm was in JH Babylon, voor een echt zomergevoel.

Na het einde van de laatste set trokken ook wij huiswaarts na een alweer fijne avond met topbands. CLCKWS heeft laten zien dat ze klaar zijn om België (en verder) te veroveren. Hun (terechte) plaats op de affiche van Northcote is al een eerst stap in die richting. Tijdens het naar huis rijden bleven de woorden maar in m'n hoofd zitten: I .. AM .. GO .. ING .. COUN .. TER &#8230; CLOCK .. WISE!
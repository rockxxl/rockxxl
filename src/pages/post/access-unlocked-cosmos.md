---
id: 4776
title: Access Unlocked - Cosmos
category: Album reviews
groups: Access Unlocked
album: Cosmos
date: 2018-04-24T08:38:12+00:00
author: Seppe Van Ael
layout: post
permalink: /album-review/review-access-unlocked-cosmos/
image: 30127407_1430649193708223_5749587902141038592_o.jpg
---
Of we het nu willen of niet, maar de Kempen kunnen we beschouwen als de bakermat van de Belgische metalcorescene. Zo ontstond in 2012 ook de band Access Unlocked. Een goeie zes jaar later stelt de band hun 2de EP ‘Cosmos’ voor.

De EP die slechts vijf nummers telt, begint met een knallende gitaarintro van Sam Peeters (die onlangs die andere Kempense klepper ‘Moments’ vervoegde). Elk nummer bevat ontzettend veel kracht, waaruit live zeker en vast enkel brute moshpits gaan ontstaan. De stem van vocalist Steven Jackson zal hier zeker een grote rol bij spelen. Toch is er plaats voor enkele luidkeelse meezingers, waar ook bassist/vocalist Niels Serneels een groot aandeel in heeft. Verder voorziet de band de EP van enkele gewaagde strofes. Er zijn althans weinig bands die bongo’s weten te gebruiken, laat staan plaats maken voor een kleine wals. Gewaagd, maar het werkt. Met die durf onderscheiden ze zich duidelijk van andere bands. Ze zijn afgestapt van de standaard hardcore zoals er 1001 bands wereldwijd zijn. De nummers hebben een heel hoog ‘While She Sleeps’ gehalte, zonder het te willen kopiëren. Productiegewijs valt er ook niets op deze EP aan te merken. Elke actie is doordacht en dat maakt alles tot een perfect samenhangend geheel.

De Belgische metalcore- en hardcorescene leeft en dat bevestigt dit vijftal met deze 'Cosmos'. Dat smaakt naar meer! Groezrock of Jera On Air? Zij verdienen er hun plaatsje zeker en vast! Ze deelden het podium onlangs nog met Secrets en Our Hollow, Our Home, maar op 5 mei stellen ze hun tweede EP graag voor op hun release show. Wij zijn alvast benieuwd hoe ze dit live gaan brengen.

score: 9/10

---
id: 2307
title: Eppo Janssen 
category: De Platenkast
groups: Cornflames/ Pukkelpop
date: 2017-05-01T12:57:20+00:00
author: Seppe Van Ael
layout: post
permalink: /news/de-platenkast-eppo-janssen-pukkelpop/
image: 13239356_10209145160205828_676201909546417433_n.jpg
---
**Programmator bij Pukkelpop, zanger/gitarist bij Cornflames, DJ,&#8230; We hebben het natuurlijk over niemand minder dan Eppo Janssen. Eppo is uitgegroeid tot een begrip in de Belgische muziekwereld, geen twijfel mogelijk. Meer hadden we niet nodig om eens een kijkje te nemen in de platenkast van deze sympathieke Limburger.**

**Om te beginnen: cd of vinyl?**

Het huis staat vol cd’s. Ik zou ze niet willen tellen, maar het zijn er duizenden. Als ik er het afgelopen jaar 10 uit de kast heb gehaald om thuis op te leggen zal het veel zijn. Voor dj-sets gebeurt het wel eens vaker dat ik ze nog raadpleeg. Dankzij Spotify en mijn collectie die ik volledig gedigitaliseerd heb stream ik veel meer. Daarnaast koop ik nog regelmatig vinyl en leg ik ook heel regelmatig platen op de platenspeler die een prominente plek heeft in de woonkamer. Ik ben opgegroeid met vinyl en daarom heeft het ook nog eens een nostalgische waarde. Dus tegenwoordig in deze volgorde: streaming/vinyl/cd.

**Door welke plaat ben je echt in aanraking gekomen met de muziek die je nu luistert?**

Zoals je weet luister ik zowat naar elk genre om bij te blijven als programmator van Pukkelpop. Dus voor elk genre kan ik je wel een plaat noemen. De eerste rock-plaat die ik geweldig vond was ‘Matchbox car’ van The Scabs en ik playbackte ‘Love like blood’ van Killing Joke bij mijn ouders in de living. Maar aangezien ik als kleine midden jaren ’80 al werd meegesleurd naar festivals als Pinkpop, Seaside en Werchter waren shows veel belangrijker dan platen voor me. Vooral die eerste keer dat je de Ramones ziet is een belangrijk moment voor me geweest. En daarna alle platen van de Ramones luisteren, want die zaten toch thuis in de kast van mijn vader. Even belangrijk waren later ook Bad Brains, Fugazi en de Pixies. Een plaat die later heel belangrijk is geweest voor het ontstaan van ons radioprogramma Duyster is ‘Spiderland’ van Slint. En de vele shoegaze bands destijds als Ride, My Bloody Valentine en co. Dat voor de postrock-kant. De folky vibe van het programma kwam dan weer via Bruce Springsteen over Low tot Songs: Ohia. Heerlijke bands.

**Wat is je favoriete Belgische plaat?**

Ik heb in de periode dat de plaat uitkwam een lange tijd niks anders geluisterd dan ‘Worst case Scenario’ van dEUS. Die plaat komt nog steeds aan als ik ‘m hoor.

**Welke plaat is de ‘guilty pleasure’ uit je platenkast?**

Ik voel me nergens schuldig over. Foute muziek bestaat niet voor mij. Als een nummer iets doet met me dan is het goed: dansen, mijmeren, huilen, lachen, … Maar als ik iets moet kiezen dan is het iets 80's als Steely Dan of Hall & Oats, wat door de rockers destijds als uncool werd bevonden, maar wat gewoon de beste feel good music is die je maar kan vinden.

**Op welke plaat kan je je eens goed afreageren?**

Wipers ‘Over the edge’, Rites Of Spring ‘For Want of’ en ‘Wolf like me’ van TV On The Radio.

**Een vriend vraagt je advies over rock. Welke plaat raad je hem aan?**

Heel erg moeilijk omdat rock zo een breed begrip is. Er zijn een paar klassiekers die je gewoon moet kennen. Als denk ik dat de eerste van de Ramones voor alles een goeie start is.

**Heb je een absolute top 3?****
  
** Vandaag wil ik deze rockplaatjes nog wel eens luisteren:
  
Bruce Springsteen & The E-street Band – Darkness on The Edge of Town
  
Fugazi – 13 Songs
  
Sebadoh – Bakesale

---
id: 2523
category: Nieuws
title: Onze tips voor Graspop Metal Meeting!
date: 2017-05-31T17:46:05+00:00
author: Seppe Van Ael
layout: post
permalink: /news/onze-tips-voor-graspop-metal-meeting/
thumbnail: >-
  https://res.cloudinary.com/rockxxl/image/upload/poster-website.jpg
---
**Graspop metal Meeting, het is weer bijna zover! De hoogmis voor de Belgische metalfan komt dichter en dichter. Uiteraard is het moeilijk kiezen uit vijf podia en over de honderd bands. Wij pikten er 16 bands uit die naar onze menig niet te missen zijn op de wei in Dessel.**

**Hexa Mera**

Het is alweer de tweede keer voor de Belgische melodic deathmetal band Hexa Mera op Graspop. Met hun nieuwe album 'Enlightenment' heeft de band weer een knaller van formaat in hun oeuvre bij. Hexa Mera veroverde de pers met hun multivocal nummer 'Union'. Hopelijk heeft de band ook deze keer weer wat gastzangers bij.

_Donderdag 17 juni / 16u40 – 17u20 / Metal Dome_



**Dee Snider**

Vorig jaar deed Twisted Sister een afscheidstour die natuurlijk ook langs Dessel passeerde. Na een aantal cancels dit jaar werd tot vreugde van veel fans Twisted Sister frontman Dee Snider aangekondigd. Eigen materiaal zal niet ontbreken maar stiekem kijken we toch wel uit om ‘I Wanna Rock’ nog één keer luidkeels mee te brullen.

_Vrijdag 16 juni / 19u05 – 20u05 / Main Stage 1_



**Amenra**

Met bands als Steak Number Eight en Oathbreaker kent het Belgische postmetal landschap de laatste jaren een grote opmars. Er kan natuurlijk maar één koptrekker zijn en dat is zonder twijfel het West-Vlaamse Amenra. De donkere wolken zullen vrijdag rond half acht niet weg te slaan zijn boven de Marquee van Graspop.

_Vrijdag 16 juni / 19u25 – 20u20 / Marquee_



**Epica**

Het Nederlanse Epica is hotter dan ooit. Met hun nieuwste album ‘The Holographic Principle’ verbaasde deze symfonische metalband vriend en vijand. De typische vrouwelijke vocalen worden bijgestaan door grunts en als is Epica misschien niet de hardste band op de affiche, ze houden wel vast aan de roots van de metal. Nu al één van onze favorieten!

_Vrijdag 16 juni / 20u15 – 21u15 / Main Stage 2_



**Brides of Lucifer**

Het allereerste optreden van het Belgische Brides of Lucifer is als headliner van de marquee op de vrijdag van Graspop. Hier is uiteraard een verklaring voor. Brides of Lucifer is een project van het vrouwenkoor Scala in samenwerking met o.a. Koen Buyse van Zornik. Meer is er nog niet geweten maar wij zijn alvast benieuwd naar dit uiterst interessant project.

_Vrijdag 16 juni / 22u35 – 23u50 / Marquee_

**Rammstein**

Met hun industrial metal is Rammstein zonder twijfel het absolute publiekslievelingetje, en dat weten festivals als Rock Werchter maar al te goed. Het is Graspop dit jaar dan ook gelukt om de band voor de eerste keer naar Dessel te halen. Het ligt nu al vast dat de prijs voor beste showact door deze Duitsers weggekaapt zal worden. Met classics als ‘Sonne’ en ‘Ich Will’ is het dit zestal dan ook van harte gegund.

_Vrijdag 16 juni / 00u00 – 01u30 / Main Stage 1_



**Avatar**

België is niet vies van een freakshow zoals die van Avatar. Na verschillende keren opgetreden te hebben in Kortrijk en Maasmechelen is Dessel dit jaar voor de eerste keer aan de beurt. Avatar mag de zaterdag van Graspop openen en je bent maar beter helemaal wakker want een show als deze mag je gewoonweg niet missen!

_Zaterdag 17 juli / 11u30 – 12u10 / Main Stage 2_



**Max & Iggor Cavalera – Return To Roots**

Moeten we de broertjes Cavalera nog voorstellen? Dit duo werd bekend met de band Sepultura, en in het bijzonder met hun succesalbum ‘Roots’. Het is dan ook dit album dat ze nog een keertje komen opfrissen. Sepultura speelt zelf ook op vrijdag op Main Stage 2 maar het niveau halen van deze originals zal toch bijzonder moeilijk worden.

_Zaterdag 17 juli / 16u50 – 17u40 / Main Stage 2_



**While She Sleeps**

Eén van DE hardcore bands van het moment is zonder twijfel het Britse While She Sleeps. Met hun gloednieuwe album ‘You Are We’ en single ‘Silence Speaks’ kan je je verwachten aan een muur van geluid en energie. Misschien wel de interessantste band op de Jupiler Stage dit jaar.

_Zaterdag 17 juli / 18u25 – 19u10 / Juplier Stage_



**The Charm The Fury** 

Met hun nieuwe album ‘The Sick, Dumb & Happy’ tekende de Nederlandse female fronted metalcore band The Charm The Fury  bij niemand minder dan Nuclear Blast. Met krachtige songs en aanstekelijke zanglijnen zijn moshpits en sing-a-longs bij The Charm The Fury meer dan aan het juiste adres.

_Zondag 18 juni / 12u20 – 13u00 / Main Stage 2_



**Alestorm**

Alestorm weet met hun piratenthema de laatste jaren de folkmetalscene helemaal over te nemen. Met hun nieuwe album ‘No Grave But The Sea’ kan een passage op Graspop uiteraard niet ontbreken. Dit zal ook de eerste keer zijn dat de band in België optreed met hun nieuwe toetsenist/ zanger die naar onze mening een goeie toevoeging is aan de band.

_Zondag 18 juni / 14u05 – 14u50 / Main Stage 2_



**Touché Amoré**

Een voorbeeld van een vreemde eend in de bijt op een festival als Graspop is zonder twijfel Touché Amoré. Dit vijftal brengt zweverige post-hardcore/ emo songs. Misschien had deze band meer op z’n plaats gestaan op Groezrock maar wij staan zondag sowieso op de eerste rij aan de Jupiler Stage.

_Zondag 18 juni / 14u55 – 15u35 / Jupiler Stage_



**Kvelertak**

Het Noorse Kvelertak is geen vreemde meer in de wereld van de metal. Deze band brengt een mengeling van heavy metal en hardcore met uiterst krachtige vocals. Zonder kleerscheuren kom je er niet vanaf maar neem het van ons aan, het is de moeite waard!

_Zondag 18 juni / 16u15 – 17u05 / Marquee_



**Steel Panther**

Met hun nieuwe album ‘Lower The Bar’ kon een bezoek aan Graspop niet ontbreken. Op hun humoristische maar vooral ook expliciete teksten na maakt Steel Panther ook gewoon lekker rockende old-school songs. Meer dan ‘party like tomorrow is the end of the world’ hoeft er niet gezegd te worden.

_Zondag 18 juni / 17u00 – 17u50 / Main Stage 1_



**Evanescence**

Evanescence werd eerst aangekondigd als headliner en dat kwam niet onopgemerkt voorbij. Iedereen spuwde zijn gal over deze Amerikaanse female fronted metal band. Scorpions nam dan uiteindelijk te taak van headliner over. Met nummers als ‘Bring Me To Life’ en ‘My Immortal’ heeft deze band in de vroege jaren 2000 veel te zeggen gehad in het wereldje van de metal met als gevolg dat Evanescence nu de grootste female fronted metal band op aarde is. Al is het alleen maar voor de nostalgie!

_Zondag 18 juni / 19u10 – 20u40 / Main Stage 1_



**Sum 41**

Met een passage op Groezrock 2016 en een onvergetelijke show in de AB zakt deze punk band zondag 18 juni ook af naar Dessel. Vorig jaar kregen we meer punk bands als Pennywise, Bad Religion en Anti-Flag voorgeschoteld maar dit jaar is het enkel As It Is en Sum 41. De eer valt hoog te houden maar met een paar knallers van nieuwe nummers en een hoop classics achter de kiezen hebben wij het volste vertrouwen in deze Amerikanen.

_Zondag 18 juni / 22u40 – 23u30 / Jupiler Stage_ 



info en tickets:

https://www.graspop.be/
---
id: 3043
category: Nieuws
title: "voorbeschouwing: Turnover (JC Den Eglantier, 2017)"
date: 2017-09-09T18:16:28+00:00
author: Seppe Van Ael
permalink: /news/voorbeschouwing-turnover-jc-den-eglantier-2017/
thumbnail: >-
  https://res.cloudinary.com/rockxxl/image/upload/DDXSy2nVwAE-yow.jpg
---
Op 10 september nodigt Mendville Shows het Amerikaanse Turnover uit in JC Den Eglantier in Berchem. De support wordt voorzien door de Amerikanen uit Emotional en Palladino, maar ook de opkomende Belgische sensatie Slow Crush mogen deze show vervolledigen. Het belooft een interessante show te worden, die volledig zal draaien om de atmosfeer en de dromerige vibes, terwijl niemand dit had durven denken van Turnover in pakweg 2013.

De avond zal geopend worden door het Belgische viertal **Slow Crush**, die met hun debuut-EP ‘Ease’ België dubbeldik op de kaart zetten voor de rest van de wereld. Zelf noemen ze het ‘shoegaze post-punk’, maar voor de mensen die met deze termen geen blijf weten kunnen we Slow Crush best beschrijven als een zoete droom met zwevende vocalen, melige gitaarriffs op een bedje van reverb met af en toe een stevige toets in de achtergrond.



Vervolgens is het de beurt aan **Pallandino**, een Amerikaans R&B/Indie duo dat vooral de dromerige, chille vibe zal verderzetten gedurende de avond. We zijn het bij RockXXL niet echt gewend om buiten onze comfortzone te komen, maar we zijn blij dat Turnover het initiatief neemt om gevarieerde en getalenteerde artiesten die slechts enkele raakvlakken gemeen hebben mee op tour te nemen, in plaats van ter plaatse te blijven trappelen. De vibes zullen zeker behouden blijven, want hun album ‘Supersymmetry’ zit ondanks de vrij melige sound toch vol met passie, al voelt het misschien wat raar aan tussen de rest van de artiesten. We zijn in elk geval benieuwd.



**Emotional**, de volgende artiest op deze affiche, is de spirituele manifestatie van Brian Wakefield. Ook Emotional past als support voor de moderne Turnover, maar totaal niet bij de Turnover die we ooit kenden. Ze spelen dromerige popmuziek die wordt gebracht met veel emotie (what’s in a name?), maar wij bij RockXXL konden er weinig rock uit halen. De atmosfeer zit wel helemaal in dezelfde lijn als de andere bands, wat al zeker een pluspunt is. De reverb blijft in elk geval de hele avond doorklinken.



Turnover is natuurlijk de reden waarom de meesten naar Berchem zullen afzakken, en met reden. De band bracht in 2011 en 2013 albums uit die in dezelfde lijn liggen als de moderne poppunkbands als The Story So Far en Neck Deep met net iets meer emo-invloeden dan de vooraf genoemde bands. Die sound moest echter volledig wijken vanaf 2014, sinds de release van hun single ‘I Would Hate You If I Could’. Hun recentste werken ‘Peripheral Vision’ uit 2015 en hun pas uitgebrachte ‘Good Nature’ kunnen we eerder als iets tussen alternatieve rock en dreampop klasseren. Gezien de supportacts zal Turnover grotendeels hun nieuwste materiaal aan ons komen voorstellen, maar deze band klinkt sinds hun drastische stijlswitch zeker niet slechter dan voordien, gewoon helemaal anders. ‘Peripheral Vision’ werd door critici aangeduid als een statement binnen het genre. Andere bands die ongeveer dezelfde stijlswitch probeerden, zoals onder andere Title Fight en recentelijk ook de melodic hardcoreband Hundredth, werden door critici veel minder gesmaakt. Iedereen beslist natuurlijk voor zichzelf, maar wij vinden de nieuwe sound van Turnover in elk geval zeker de moeite om live te gaan bekijken. Zak dus morgen allemaal af naar Berchem voor een avond vol dreamy melodieën en een comfortabele atmosfeer. Tot morgen!
---
id: 4478
title: Knives To A Gunfight (JH Zigzag, 2018)
category: Live review
date: 2018-03-11T12:17:55+00:00
author: Seppe Van Ael
layout: post
permalink: /live-review/live-review-knives-to-a-gunfight-jh-zigzag-2018/
image: 26992349_1525390227539386_5222656519561871334_n-e1520770655951.jpg
---
**JH Zigzag in Merksplas was vrijdag 9 maart het schouwtoneel van een avond vol harde gitaren. Met de Antwerpse metalcoretrots Knives To A Gunfight vanboven aan de affiche wist het op voorrand al een geslaagde avond te worden.**

** **

De opener van de avond was **Defined By Nature** uit Zoersel. Dit vijftal speelde pas hun vierde show, maar deze heren weten verdomd goed wat ze doen. Hun stijl beschrijven is echter andere koek. Sommige nummers zijn standaard metalcore en andere hebben dan weer de invloed van mathcore. In het nummer ‘Breaking Point’ is er zelfs wat jazz te bespeuren. Ook een taalbarrière houdt deze band niet tegen. Met ‘Fout Van Den Interim’ heeft Defined By Nature een Nederlands nummer dat ook tekstueel een heel andere kant op gaat als hun andere nummers, om nog maar te zwijgen over hun cover van ‘I Like To Move It’. Vergis je echter niet, over het algemeen is Defined By Nature een band die muziek maken serieus neemt en donker uit de hoek weet te komen. De variatie en een hele hoop energie op en voor het podium zorgde voor een aangename show. Een enkeling waagde zich ondanks het vroege uur toch al aan een moshpit. We zijn er heilig van overtuigd dat Defined By Nature, mits wat meer samenhang in hun setlist, binnen enkele jaren vanboven aan affiches te zien zal zijn.

Als tweede was het de beurt aan **A Point Of Protest** die As Echoes Fade last minute wist te vervangen. Na een intense intro was het tijd voor een potje maatschappelijk geëngageerde hardcore. Zoals we gewoon zijn van deze band liep ook dit keer zanger Bart weer heen en weer doorheen de zaal, aan energie geen gebrek. De band had wel te kappen met enkele technische problemen. De micro stond te stil, dan viel deze volledig uit,… Of het de schuld was van de geluidsman of niet, geluidsnormen respecteren in een kleiner jeugdhuis is gewoonweg onmogelijk en daar hoeft de band geen dupe van te zijn. Dit hield A Point Of Protest echter niet tegen om een sterke set neer te zetten. Dit viertal komt zopas uit de studio en we kregen van enkele nieuwe nummers al een voorsmaakje. Hun optreden in Merksplas heeft ons alvast benieuwd gemaakt naar hun nieuwe plaat.

Deze zomer speelde het Beverse **Titans** hun eerste show op ons eigen RockXXL Fest. Een half jaar en een kleine tien shows later stonden ze dan ook in Merksplas op het podium. Titans maakt grote stappen voorwaarts, zoveel is zeker. We zouden zelfs durven zeggen dat deze band het betere optreden van de avond wist te verzorgen. Spijtig was wel dat hun show op een bepaald moment verstoord werd door een klein incident met een moshpit. Als het publiek rustig staat te genieten van een show, de moshpit zich beperkt door duwen en de zaal er zich niet tot toelaat, hou je dan in om te beginnen zwaaien met armen en benen. Dit waren ook de woorden van de band en de show ging gelukkig ongestoord verder. Titans viel bij velen in de smaak en dat was te zien aan de mensen die zich naar de merchtafel begaven voor een exemplaar van hun ‘Change Of Hearts’ EP die na een half jaar eindelijk ook fysiek te verkrijgen was. Titans, een band om in het oog te houden dus!

De band die samen met het jeugdhuis deze show op poten wist te zetten was **Walls Of Sorrow**. Deze locals wisten al verschillende potten te breken en ook met een nieuwe zanger onder de arm is dat niet anders. De vuurdoop van zanger Dries was twee maanden geleden in JH Korridor en net zoals daar was ook de Zigzag tot de nok gevuld. WOS klassiekers als ’Acherontia’ en  ‘Seven Sins’ passeerden de revue. Bij deze laatste haalde de band ex-bassist Brett nog een keer mee op het podium. Er werden ook enkele nieuwe nummers gespeeld. Degene die het meest opviel was ‘Don’t Fear The Deep’, die zoals de band het zei hun nieuwe single is die binnenkort wordt opgenomen. Een bijna constante moshpit en verschillende crowdsurfers zorgden voor een uitgelaten sfeer. Na hun vuurdoop in Beerse heeft Walls Of Sorrow nu bewezen dat ze terug zijn voor een nieuw hoofdstuk.

De headliner van de avond was **Knives To A Gunfight** of zoals we ze eerder noemde: de Antwerpse metalcoretrots. Na twee passages op Graspop en een hele hoop optredens wist deze band verschillende zielen te veroveren. Dit was te zien aan het aantal Knives To A Gunfight shirts en een nog steeds goed gevulde zaal. Gitarist Sam speelde zijn voorlaatste show in Merksplas. Hoewel deze band de grotere podia gewend is doen ze het op de kleintjes minstens even goed. Ook de sfeer bij het publiek zat meer dan mee. Maar ja, wat verwacht je van een band als Knives To A Gunfight…
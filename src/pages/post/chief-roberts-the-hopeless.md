---
id: 4385
title: Chief Roberts - The Hopeless
category: Album reviews
groups: Chief Roberts
album: The Hopeless
date: 2018-02-26T17:13:07+00:00
author: Seppe Van Ael
layout: post
permalink: /album-review/review-chief-roberts-the-hopeless/
image: a0808883374_10-e1519660038968.jpg
---
Chief Roberts … we weten niet of het bij jullie een belletje doet rinkelen, maar we hadden er eerlijk gezegd nog niet van gehoord. Op hun facebookpagina beloven ze ons een mix van rock, post hardcore, punk, stoner en noise, beïnvloed door alles in de wereld van heavy en duistere muziek. Twee jaar na hun debuut brengt deze vijfkoppige DIY band uit Antwerpen met ‘The Hopeless’ een vervolg uit. Benieuwd hoe dat klinkt…

Met openingstrack ‘Pantheon’ begint de plaat alvast veelbelovend. De intro van bijna een minuut schept een duistere sfeer en zou zomaar in een film gebruikt kunnen worden. Het nummer bouwt mooi op om dan met een mokerslag uit te halen. Tijd voor de titeltrack van deze EP, die werd door de band enkele maanden geleden als teaser al op de wereld losgelaten. Dit nummer bevat meer screams dan zijn voorganger en bouwt naar het einde toe zeer mooi af, terwijl telkens opnieuw, maar zonder te vervelen ‘we are the hopeless’ wordt herhaald. Wanneer je denkt dat het nummer ten einde is, verrast de band door oorverdovend hard uit te halen en het nummer als het ware een tweede leven in te blazen. Na twee nummers zijn we al verkocht, al zijn we nog niet in de helft. Met het iets melodieuzere ‘Greeting From Cancer’ zorgen ze voor variatie en zo blijft deze plaat boeien. Dit kunnen we opnieuw zeggen van ‘wrong number’, het kortste nummer op deze EP.  Met het ruim acht minuten durende ‘Swallow The Ocean’ zijn we al aangekomen bij het laatste nummer. Net zoals bij de vorige nummers zet zanger Guy Callens ook hier weer een puike vocale prestatie neer. Hij switcht blijkbaar moeiteloos van ietwat kwetsbare cleane vocals over naar hartverscheurende screams.

Met ‘The Hopeless’ brengt Chief Roberts een knap staaltje alternatieve muziek op de markt. Welk genre plakken we hier op? Geen! Deze plaat is zoals de heren zelf al aangaven een combinatie van zoveel genres dat dit een zo goed als onmogelijke opgave is. Als je wel into doom, sludge en stoner bent, zal deze EP je zeker kunnen bekoren. We zijn vooral benieuwd om dit geweld live eens te aanschouwen.

score: 8/10

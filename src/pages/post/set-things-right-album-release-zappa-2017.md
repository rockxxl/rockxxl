---
id: 1584
title: Set Things Right album release (Zappa, 2017)
category: Live reviews
date: 2017-02-20T10:54:07+00:00
author: Seppe Van Ael
layout: post
permalink: /live-review/live-review-set-things-right-album-release-zappa-2017/
image: 16265687_1425716787452302_8855190189934549262_n-e1487540141476.jpg
---
**Zaterdag 18 februari zal de geschiedenis ingaan als de dag waarop Set Things Right hun tweede album Deathwish officieel releasde. De eerlijkheid gebiedt ons te zeggen dat we nog nooit in Zappa geweest waren. Na een korte zoektocht en na de juiste deur gevonden te hebben ontdekten we een mooie en moderne zaal waar onder een feeëriek rood licht het eerste drumstel stond te wachten om aan flarden te worden gemept.** 

De aftrap werd gegeven door **My Dog Is Radioactive**. Dit jonge trio uit Leuven schotelde ons een lekkere portie pop-punk voor. Echt top was het geluid niet en de stem van bassist Jasper was amper te horen. Door het relatief vroege uur was er nog niet veel volk komen opdagen en ondanks de verwoede pogingen van frontman Mats Mulier hield het publiek zich nog op de achtergrond. Met een goede cover kan je meestal niets fout doen, maar jammer genoeg zijn ze met hun versie van Blitzkrieg Bop niet erg origineel geweest. Vervang dit en je krijgt een show waar ik met plezier opnieuw naar zal gaan kijken.

Tijdens de change over bleek dat **Moments** te kampen had met technische problemen. Dit leidde duidelijk tot frustraties bij zanger Dries Monsieurs. Of het er iets mee te maken heeft weten we niet, maar de set werd meteen zeer sterk geopend. Op het podium bleven de mankementen blijkbaar aanhouden, maar daar was in de zaal niet veel van te merken. Moments is dan ook een goed geoliede machine en bewees dat ze hun spot op de grotere festivals later dit jaar wel verdienen. Het enige minpuntje was dat we een set kregen die we al vaker gezien hebben. Naast 'The Voiceless' speelden ze enkel nummers uit hun album 'Hopes &  Dreams' dat ondertussen ook al bijna twee jaar oud is. Hiermee willen we zeker niet gezegd hebben dat de show saai werd, want het was zeker alles behalve dat. Bovendien liet de band weten dat ze momenteel de laatste hand leggen aan een nieuwe EP die we over enkele maanden mogen verwachten. Iets om naar uit te kijken dus.

Tegen de tijd dat de derde band aan zijn set moest beginnen was de zaal aardig gevuld. Met **The Royal** stond er die avond ook een band van buiten de landsgrenzen op het podium. Dit vijftal uit Eindhoven brengt metalcore, een genre dat me normaal gezien erg kan bekoren. Eerlijk gezegd kon ik tijdens deze show mijn aandacht moeilijk op het podium blijven richten. Er waren wel regelmatig heerlijke passages in de nummers en de vocals van frontman Semuel Pisarahu kwamen zeer sterk en krachtig over, maar globaal genomen was er weinig variatie waardoor het geheel al snel als eentonig overkwam.

De laatste band die het podium mocht betreden was de band waar de meeste mensen voor gekomen waren: **Set Things Right**. Het was al snel duidelijk dat er over deze show goed was nagedacht. Het begon met een mysterieuze intro met aangepaste belichting die gevolgd werd door de titeltrack van hun nieuwe album. De set was een mooie mix van nieuwe en oudere nummers en werd opgeluisterd door een laser, confettikanonnen, rookeffecten en een mooie lichtshow. Het publiek was onmiddellijk mee en ook de band voelde zich duidelijk in zijn nopjes. Frontman Roger De Koning zocht op zijn eigen manier veel contact met het publiek en dit vonden enkele bezoekers wat te veel van het goede. Ieder zijn mening natuurlijk, maar persoonlijk kon ik dit zeker wel smaken. Het hoeft niet altijd te serieus te zijn. Naast hun versie van ‘Fairytale gone bad’ had Set Things Right deze avond ook een nieuwe cover van Linkin Park klaar. Hopelijk blijft deze geslaagde cover nog lang onderdeel van hun set. Het optreden verveelde geen moment en voor we het wisten was het al meer dan een uur later. Set Things Right stond in het verleden al op enkele grote podia zoals Groezrock, Graspop en Jera On Air en bewees met de puike show van vanavond klaar te zijn voor meer. Veel meer!
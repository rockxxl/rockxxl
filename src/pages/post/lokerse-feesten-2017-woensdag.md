---
id: 2876
title: Lokerse Feesten 2017 (woensdag)
category: Live reviews
date: 2017-08-11T10:48:17+00:00
author: Seppe Van Ael
layout: post
permalink: /live-review/live-review-lokerse-feesten-2017-woensdag/
thumbnail: >-
  https://res.cloudinary.com/rockxxl/image/upload/lokerseeeeee.jpg
---
**Voor de eerste keer in 43 jaar tijd kondigde de Lokerse Feesten dit jaar een punk dag aan. Met niemand minder dan The Offspring en Pennywise vanboven aan de affiche kon het op 9 augustus niet anders dan een groot feest worden op de Grote Kaai in Lokeren. Wij gingen een kijkje nemen op dit uiterst gezellige festival met enkele ups en downs als gevolg.**
Openen deed de Lokerse Feesten deze keer met het Engelse **Slaves**. Dit duo heeft in België nog niet meteen voet aan grond en dat was te merken aan een zeer matig gevulde festivalweide. Iedereen die enkel kwam voor de grotere namen had echter ongelijk. Met enkel een floor tom, snare drum, twee cymbalen en een gitaar werd de volledige show van Slaves gegeven. Minimalistisch, maar met de overgave die deze twee heren in hun show stopte veranderde een leeg podium in een walhalla van sfeer, energie en garagerock. Slaves was de verrassing van de dag en het 40 seconde durende 'Fuck The Hi-Hat' zal nog lang in ons hoofd blijven rondspoken.

[<img class="alignnone size-full wp-image-2879" src="20747934_10155471864953654_3670060315599202938_o-e1502444304355.jpg)

Wat krijg je als reggea zanger Rome Ramirez zich gaat vervoegen met rock/ ska band Sublime? Inderdaad, **Sublime With Rome**. Deze band werd opgericht in 2009 en pas nu kwam de band voor een eerste keer langs in België. Hoewel er door deze reden veel fans aanwezig waren en wij zelf ook super benieuwd waren overtuigde de band maar matig. Met het aanstekelijke 'Take It Or Leave It' en 'Wherever You Go' zag je enkele wel wat danspasjes uitproberen, de grote sfeer bleef echter achterwege. We hopen Sublime With Rome oprecht een keer terug te zien op een strandfestival of in een andere setting als een stad. Misschien een cliché gedachte bij de muziek van de band, maar overtuigen hebben deze Amerikanen dit keer niet kunnen doen.

Sublime With Rome was niet de enige ska band van de avond. Ook het zootje ongeregeld van **Less Than Jake** kwam aanzetten met een gezonde portie blazers. Openen deed de band met 'All My Best Friends Are Metalheads' en al meteen vanaf de eerste noot veranderde de Lokerse Feesten tot één groot feest. De band bracht een levensechte mascotte mee die strandballen en ballonnen in het publiek gooide. Less Than Jake nodigde zelfs een paar mensen uit om te komen dansen en drinken op het podium. Dit vijftal bracht een straffe set en iedereen heeft zich ongetwijfeld kostelijk geamuseerd. Meer woorden hoeven er niet aan vuil gemaakt te worden!

[<img class="alignnone size-full wp-image-2880" src="20690328_10155472242663654_4477792341173462898_o-e1502444322340.jpg)

**Pennywise** kregen we de laatste jaren elk jaar wel een keer te zien op een festival en na een passage op Groezrock kwam nu ook de Lokerse Feesten aan bod. Een knaller van een start werd gegeven met 'Wouldn't It Be Nice' en 'Can't Believe It', maar het ging al vlug bergaf. Na een cover van Minor Threat volgde Bad Religion, een verschrikkelijke versie van ACDC, 'Blitzkrieg Bop' van de Ramones en zelfs 'Stand By Me' van Ben E. King. Degene die voor een coverband kwamen konden 200 meter verder genieten van Janez Detd. Punk Rock High School op de Fonnefeesten. Pennywise speelde nog enkele hits zoals 'Perfect People' en 'Fuck Authority'. Afsluiten deed de band uiteraard met 'Bro Hymn' dat al even oninteressant werd gebracht als het ego van gitarist Fletcher. Pennywise, een vergane glorie, zoveel is zeker.

Na enkele teleurstellingen, maar evenveel echt goeie shows stonden we met een bang hartje te wachten op **The Offspring**. Het wachten werd beloond met het nummer 'You're Gonna Go Far, Kid' en jawel, The Offspring was in form. De band speelde een gevarieerde playlist van nieuwe, oude, bekende en minder bekende nummers. Enkel de cover van 'Seven Nation Army' viel bij ons na het Pennywise trauma wat minder in de smaak. Met 'Pretty Fly (For a White Guy)' en 'The Kids Aren't Alright' werd Lokeren getrakteerd op het hoogtepunt van de dag. Als Encore bracht The Offsping nog 'Americana' en 'Self Esteem'. Het publiek was tevreden, de band speelde een mooie show en ook wij keerde met een gerust hart terug naar huis. Een betere afsluiter konden we niet bedenken al hopen we volgende jaar op meer kwaliteit van de bands zelf. Want de Lokerse Feesten is een ongelofelijk tof festival dat gekoesterd moet worden!

[<img class="alignnone size-full wp-image-2881" src="20689969_10155472757143654_4041726519247317902_o-e1502444351934.jpg)

foto's: Geert Van de Velde
---
title: Crowsview
thumbnail: 'https://res.cloudinary.com/rockxxl/image/upload/v1551263627/UjVFUHfF.jpg'
date: 2019-02-27T10:18:52.450Z
category: Interviews
author: Seppe Van Ael
---
- - -

**Er is vaak wat onenigheid of jullie nu metal of hardcore maken. Hoe zouden jullie de stijl die jullie spelen het best omschrijven?
**\
Brutal metalcore met een grote knipoog naar de 90's. Bands zoals Arkangel, Length Of Time, Kickback, All Out War, Reprisal,... hebben toch een grote invloed op ons. Daar groeiden de meesten van ons mee op. De invloed die bands zoals Slayer, Exodus, Power Trip, Sepultura, etc... mag ook niet onderschat worden. In zekere zin sluipen er toch heel wat thrash invloeden in onze songs, wat duidelijk hoorbaar is.

**Jullie speelden bijna allemaal al in andere bands. Wat wilden jullie qua muziek met Crowsview anders doen?
**\
Wat we vroeger maakten met de bands waarin we speelden, reflecteert misschien meer onze persoonlijkheden van toen. We zijn allen, zoals de meeste mensen, geëvolueerd in onze manier van denken, doen en zijn. De muziek die we nu maken is een spiegel daarvan. We schrijven gewoon de muziek waar we ons het beste bij voelen en zien wel wat er uit komt. Soms halen songs de 'eindstreep' niet, maar dat heeft elke band wel voor. Enkel het beste wordt uitgebracht en dat loopt niet altijd even gemakkelijk. We hebben elk onze invloeden en dat komt toch tot uiting in de songs.

**Heeft het lang geduurd voor 'Lost Resistance' geschreven was?
**\
Moeilijk te zeggen hoe lang het precies duurde. Zoals reeds vermeld haalden bepaalde songs het niet en kregen we ook af te rekenen met een wissel op zang. Echt vlekkeloos verloopt een schrijfproces nooit als je toch wat kritisch wilt zijn op wat je schrijft. Het opnameproces op zich verliep best wel vlot. Uiteindelijk is alles beter uitgedraaid dan we eigenlijk gehoopt hadden.

**'Lost Resistance' is niet alleen de titel van het album, maar ook de titel van een nummer. Waarom deze?
**\
Unaniem vonden we dit de meest gepaste titel voor het album. Het reflecteert toch waar het album in z'n geheel voor staat. Het nummer gaat over de moed verliezen in bepaalde situaties. Soms loopt niet alles zoals je wil en heb je niet alles onder controle. In het leven word je geconfronteerd met zaken die je niet in de hand hebt en ben je vaak machteloos, hoe je het ook draait of keert. Weerstand bieden kan dan vaak niet meer.

**Jullie brachten 'Lost Resistance' uit op cd en vinyl. Hoe belangrijk is voor jullie fysieke muziek?
**\
We zijn allen verzamelaars van fysieke muziek. Je steunt er de band in kwestie mee en niets is aangenamer dan een cd of vinyl beluisteren terwijl je languit in de zetel ligt. We staan op en gaan slapen met muziek. Eerlijk, het is toch wel veel cooler om een LP of CD in je handen te hebben dan je Spotify of gelijk welke software te openen en op die manier te luisteren naar gelijk wat. Trouwens, je kan ons ook vinden op Spotify, Deezer, Apple Music,... voor wie toch vast houdt aan online streamen.

**Een maand voordat 'Lost Resistance' uitkwam speelde jullie op Ieperfest. 
**\
Eigenlijk was het album al te verkrijgen toen we op Ieperfest speelden. De officiële release show was inderdaad een maandje na het festival. We zijn zelf al jaren Ieperfest-bezoekers dus was het wel super cool om er dan te spelen. We speelden de eerste dag van het festival op de mainstage, wat wel een unieke ervaring was. De organisatie had onszelf gecontacteerd met de vraag of we er wilden spelen. Hopelijk kunnen we er in de nabije toekomst nog eens aantreden.

**Om af te sluiten: Wat heeft de nabije toekomst nog te bieden voor Crowsview?
**\
Veel shows spelen om het album verder te promoten. Intussen zijn we ook begonnen met het schrijven van nieuwe songs. We hebben nog niet meteen een idee wanneer we een volgende plaat zullen uitbrengen. Het zou wel cool zijn moesten we een label vinden die ons daarbij kan helpen. Hou onze facebookpagina in de gaten voor updates wat shows betreft alleszins! Wie merch wil bestellen kan dit doen op onze webstore: crowsviewH8000.bigcartel.com.

<iframe width="560" height="315" src="https://www.youtube.com/embed/X-XAcg7odVA" frameborder="0" allow="accelerometer; autoplay; encrypted-media; gyroscope; picture-in-picture" allowfullscreen></iframe>

---
id: 306
title: Fractured Insanity - Man Made Hell
category: Album reviews
groups: Fractured Insanity
album: Man Made Hell
date: 2016-06-01T22:08:11+00:00
author: Seppe Van Ael
layout: post
permalink: /album-review/review-fractured-insanity-man-made-hell/
image: a3309317142_10-e1480429508510.jpg
---
Fractured Insanity is een bekende naam in het Belgische metalwereldje, en bewijst met hun derde langspeler, ‘Man Made Hell’ waarom. Hun vorige albums ‘When Mankind Becomes Diseased…’ en ‘Mass Awakeless’ krijgen op Encyclopaedia Metallum geen enkele review onder de 95%. Deze LP leeft de hoge ratings na, en bevat acht stuk voor stuk technische meesterwerken.

Dit album bevat, in tegenstelling tot veel albums binnen het genre, gevarieerde nummers met gevarieerde structuren. Fractured Insanity probeert dus geen riffs te recycleren en in een ander jasje te gieten. Technische riffs en vreselijk snel drumwerk worden afgewisseld met atmosferische intermezzo’s die je in sommige nummers haast in extase brengen. Dit wordt vooral gedemonstreerd in de nummers ‘Man Made Hell’ en ‘A Blasted Life’. De afsluiter van dit album, ‘Suicidal Holiness’, neemt je mee op een duistere reis. De introductie van dit nummer is zeer macaber, en vloeit moeiteloos over in de toptrack van dit album. ‘Suicidal Holiness’ bevat alles wat een technical brutal death metalnummer nodig heeft. Fractured Insanity heeft sinds 2013, drie jaar na het uitbrengen van hun vorige album, ook een nieuwe frontman, Stefan Van Bael. Hij moet niet onderdoen voor zijn voorganger, en brengt ook een iets meer gevarieerde stijl. Ten opzichte van het vorige album zijn er op dit album ook heel wat meer black metal invloeden terug te vinden. Het is echter niet duidelijk of er een correlatie is tussen deze twee punten.

Het enige storende element aan dit album is dat de basgitaren net iets te prominent aanwezig zijn, en dat de drums hierdoor soms moeilijk hoorbaar zijn. Hierdoor klinken de bassen nogal modderig. Een spijtige zaak, want het drumwerk op dit album is fenomenaal.Bij een eerste luisterbeurt kan dit voor de luisteraar een afknapper zijn. Naarmate het album vordert went deze sound wel, en is het niet meer zo storend.  Fractured Insanity zet met ‘Man Made Hell’ een puike prestatie neer die de meeste metalfans wel zullen smaken, als ze de prominent aanwezige bas over het hoofd kunnen zien.

score: 8/10

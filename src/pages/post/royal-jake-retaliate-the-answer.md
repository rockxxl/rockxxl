---
id: 582
title: Royal Jake - Retaliate-the Answer
category: Album reviews
groups: Royal Jake
album: Retaliate-the Answer
date: 2016-11-29T11:52:39+00:00
author: Seppe Van Ael
permalink: /album-review/review-royal-jake-retaliate-the-answer/
thumbnail: >-
  https://res.cloudinary.com/rockxxl/image/upload/a3279597083_10.jpg
---
Royal Jake is altijd een beetje de vreemde eend geweest in de Belgische metalwereld. Komende van de grunge/groove metal sound sinds hun reïncarnatie in 2010 (de band werd oorspronkelijk al opgericht in 1992!), zijn ze geëvolueerd naar een metalcore sound die per plaat meer en meer is beïnvloed door hardcore. Een mooie combinatie, want deze band past zowel op hardcore- als metalshows, zoals bijvoorbeeld Hope Erodes. Niet altijd makkelijk als band, maar het lukt Royal Jake met de jaren beter en beter.

Royal Jake is er zowel instrumentaal en vocaal serieus op vooruit gegaan ten opzichte van hun vorige EP ‘Tenacity’. De nummers klinken veel strakker, alles is veel beter opgenomen en vooral vocaal is het een wereld van verschil. Zanger en bassist Peter De Bondt weet met zijn dubbele taak zeker zijn mannetje te staan en verdient een dikke pluim voor zijn aandeel in deze plaat. Weinig bands in dit wereldje doen met zijn drieën wat Royal Jake hier doet. Het instrumentale werk heeft een zeer volle sound voor zulke beperkte bezetting. Royal Jake gaat met deze plaat meer en meer de kant van de hardcore op, maar behoudt hun lekkere metalriffs nog wel, iets waar ik op voorhand voor vreesde. Deze band is niet gewoon één van die jonge bands uit de buurt die simpele hardcoreriffs schrijven en de hardste jongens van de buurt proberen zijn, dit zijn ervaren muzikanten die hun liefde voor zowel metal als de hedendaagse hardcorescene in de blender hebben gestoken en er een mooi gepolijste EP van hebben gemaakt.

Bij enkele van de nummers wist ik bij de eerste luisterbeurt zelfs even niet wat er gebeurde. Soms neigt de sound van Royal Jake zelfs wat naar beatdown hardcore, zoals in de nummers ‘Sacrifice You’ en ‘Cassandra Complex’. Zulke breakdowns had ik van deze band, zeker afgaande op hun vroegere werk, nooit verwacht. Ze komen zeer stevig aan, maar de band verlaat zijn roots in het metalwereldje toch niet. Wel spijtig aan deze plaat is dat de lyricale inhoud ook van de gemiddelde lokale beatdownband had kunnen komen, aangezien het soms net iets te simpel verwoord overkomt. Het moet ook nog gezegd worden dat het leuk is van deze band dat ze een ode hebben gebracht aan de streek waar ze van komen, de Northern Green Belt Area.

Al bij al is dit een leuke plaat om jezelf eens op af te reageren. Royal Jake brengt niet de meest originele plaat ooit uit, alles op deze plaat is ooit wel al eens gezegd of gedaan, maar ze combineren hun genres wel lekker. Voor hun breakdown op het nummer ‘Sacrifice You’ krijgen ze van mij zelfs een half bonuspuntje, omdat die gewoon zo lekker hard aankomt.

score: 7,5/10

---
id: 3474
title: Lost Baron - Bastard Blood
category: Album reviews
groups: Lost Baron
album: Bastard Blood
date: 2017-12-02T11:11:26+00:00
author: Seppe Van Ael
layout: post
permalink: /album-review/review-lost-baron-bastard-blood/
image: a4134940843_10-e1512212083656.jpg
---
Na een eerste demo is het West-Vlaamse Lost Baron terug met hun nieuwste wapenfeit: Basterd Blood. Vier songs lang sta je garant voor een portie sludge metal van jewelste, of zoals de band hun genre zelf omschrijft: death ‘n’ roll. Stap mee in hetzelfde bootje van bands als High On Fire en houd je goed vast want het kan wel eens een stevige rit gaan worden.

Openen doet dit album met titeltrack ‘Bastard Blood’. Na een stevige intrede weet alles over te gaan in een aanslepend stukje muziek dat ons meteen doet denken aan de landgenoten van Your Highness. Laat het nu ook net Your Highness’ zanger Ben zijn die guestvocals komt doen op ‘Bastard Blood’. Ook op het nummer ‘No End In Sight’ is Ben te horen. Dit nummer heeft over het algemeen dezelfde vibe, alleen is ‘No End In Sight’ muzikaal een pak minder rechtdoor. Er wordt meer gedacht aan stops en tempowisselingen. Geen must voor een band als Lost Baron, maar zeker een welgekomen afwisseling. ‘Color The Blind’ sluit dan weer eerder aan bij ‘Bastard Blood’ al krijgen we naarmate het nummer vordert meer en meer hardcore te horen. Geen wonder dat Biohazard te vinden is bij de invloeden van Lost Baron. ‘Corporate Neckties’ gaat als hardste nummer op hetzelfde elan verder en is daarmee ook onze persoonlijke favoriet.

De demo van Lost Baron was alvast geen slecht begin, maar dit viertal heeft met ‘Bastard Blood’ zichzelf toch wel overtroffen. Elk nummer is lekker hard, heeft variatie en eist je volledige aandacht op. Zo hebben we het graag. De Belgische metal wereld heeft er een band bij die de grotere podia hopelijk snel zal platspelen.

score: 8,5/10

&nbsp;
---
id: 4603
title: Our Common Sense - Mankind's Worst To Know
category: Album reviews
groups: Our Common Sense
album: Mankind's Worst To Know
date: 2018-04-06T10:57:21+00:00
author: Seppe Van Ael
layout: post
permalink: /album-review/review-our-common-sense-mankinds-worst-to-know/
thumbnail: >-
  https://res.cloudinary.com/rockxxl/image/upload/OCS-Album-art-Front-300x270.jpg
---
Om eerlijk te zijn, hadden we nog nooit gehoord van Our Common Sense. Een aantal maanden geleden zagen we ze echter verschillende keren op affiches verschijnen. Hun eerste EP ‘Mankind’s Worst To Know’ zal hier wel ergens voor tussen zitten. Na wat research en met de cd in ons bezit, wordt het eens tijd om te kijken wat dit Gentse vijftal te bieden heeft.

Opener ‘Medusa’ lijkt op één lange intro. Enkele gitaren komen sloophamergewijs voorbij gewalst en maken gebruik van de nodige stops en voelen lekker loom aan. Ook de vocals geven nog niet veel prijs. Met ‘Inhale…’ wordt het echte startschot gegeven. Our Common Sense beschrijft zichzelf als een post-rock, post-metal band met invloeden van sludge, doom en stoner. Dat is ook perfect wat dit nummer weergeeft. Slepend, hard, maar voldoende ruimte voor melodie. In de vocals is er zelfs hier en daar een vleugje death metal te bespeuren. ‘…Exhale’ ligt mee in diezelfde lijn. ‘Take The Shot’ is dan weer iets meer straight-forward. Sneller, maar vooral ook aanstekelijker. De drums in het begin van dit nummer en de gitaarsolo op het einde zijn trouwens om je vingers bij af te likken. Bij afsluiter ‘Sorrow’ komt de post-metal invloed meer naar voren. Die klinkt lekker donker en is het hardste nummer van dit plaatje.

‘Mankind’s Worst To Know’ is een mooi debuut geworden. De artwork is verzorgd, de nummers zitten simpel maar goed in elkaar, en het is geen te zware brok om door te bijten, wat wel vaak het geval is bij sludge,… Hier en daar klinkt het allemaal een beetje hetzelfde. Je kan het natuurlijk ook bekijken als een specifieke sound die deze band heeft. Er is nog wat werk aan de winkel om bij de Belgische top te horen, maar over een mooie start gesproken…

score: 7,5/10

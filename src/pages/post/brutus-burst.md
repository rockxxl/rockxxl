---
id: 1674
title: Brutus - Burst
category: Album reviews
groups: Brutus
album: Burst
date: 2017-02-23T19:34:44+00:00
author: Seppe Van Ael
permalink: /album-review/review-brutus-burst/
thumbnail: >-
  https://res.cloudinary.com/rockxxl/image/upload/15134672_1230722386992451_155310526591816202_n.jpg
---
Veel introductie heeft deze Brutus ondertussen niet meer nodig. Dit trio brengt kort gezegd stevige songs vergezeld van engelenvocalen en duivelse gitaarlijnen. Na een demo op cassette te hebben uitgebracht, een reeks van drie 7 inch plaatjes en een split LP met The Guru Guru is het Leuvense Brutus er dan toch in geslaagd om aan te komen zetten met een langspeler 'Burst'. En ja hoor, het was het wachten waard!

Openen doet 'Burst' met het nummer 'March'. Onze eerste gedachten waren: oei. Niet dat de muziek fout zat, in tegendeel, maar de kwaliteit was alleen beter dan verwacht. We waren het zo gewoon om Brutus op vinyl en cassettes te horen dat we het mogelijke kwaliteitsverschil vergeten waren. Hoewel we de old school productiesound van Brutus ook graag horen heeft dit trio zichzelf dit maar toch echt overtroffen. Ook single 'All Along' is een knaller van formaat. Het eerder uitgebrachte 'Justice De Julia II' en 'Horde II' zijn verenigd op dit album. Justice De Julia II is wel net dat stukje trager als voorheen, maar krijgt daardoor een beter contrast met de geweldige break. 'Drive' is dan weer een nummer dat uit volle borst kan meegebruld worden terwijl 'Bird' het wat rustiger aandoet en een aangenaam maar donker sfeertje creëert, net zoals 'Looking for Love on Devils Mountain'. Afsluiter 'Child' vat het album met z'n zes minuten nog eens mooi samen. Het begint met een bijna postmetal intro die overgaat in blastbeats. Ook het aanstekelijke gedeelte van Brutus komt aan bod met teksten die onmogelijk niet meegezongen kunnen worden. Een betere afsluiter als deze zal moeilijk te vinden zijn.

Toen we het nieuws hoorde dat Brutus een langspeler zou gaan uitbrengen hebben we meteen onze spaarpot opengegooid, en dat is met plezier gedaan. We hebben lang moeten wachten op Burst, maar we zijn blij dat Brutus z'n tijd heeft genomen. Productioneel heeft dit trio ongelofelijk werk verricht en ook muzikaal is er geen vuiltje aan de lucht. In het begin hadden we schrik dat alles teveel van hetzelfde zou zijn, maar niets is minder waar. Er valt niet te sollen met Brutus en dat is met 'Burst' nog maar eens bewezen. Wat een debuut!

score: 9/10

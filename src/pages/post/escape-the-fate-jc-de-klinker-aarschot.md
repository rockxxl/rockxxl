---
id: 4059
title: Escape The Fate (JC De Klinker, 2018)
category: Live review
date: 2018-01-28T13:16:04+00:00
author: Seppe Van Ael
layout: post
permalink: /live-review/live-review-escape-the-fate-jc-de-klinker-aarschot/
image: escape-e1517136750417.jpg
---
**Op dinsdag 23 februari zakte Escape The Fate af naar JC De Klinker in Aarschot op vraag van HeartBreakTunes. De band is op tour door Europa om hun recentste werk 'Hate Me' voor te stellen, al is deze ondertussen bijna drie jaar oud. Hun nieuw album 'I Am Human' komt dit jaar op 16 februari uit en hiervan werden ook enkele nummers gespeeld. De support werd verzorgd door Set To Stun en Shields. **

De Engelse band **Shields** kreeg de eer om de avond af te trappen. Deze heren komen uit Londen en spelen een mix van hardcore en metal. De ruwe vocals van zanger Joe Edwards worden goed ondersteund door gitarist Sam Kubrick zijn clean vocals. Lekker agressief, maar met een melodisch randje. Hoewel de band met veel energie en een goede spirit het podium opging, hadden ze toch moeite om het publiek te overtuigen, maar de zaal was dan ook nog niet volledig gevuld. De band zal dit jaar nog een album uitbrengen. Tot deze tijd moeten we het doen met single 'It’s Killing Me' dat zopas gereleased werd. Het publiek wist die alvast wel te smaken. Dat konden we zien aan de verschillende knikkende koppen.

**Set To Stun** was de tweede band van de avond. Deze band uit California beschrijft zichzelf als een sci-fi-post-hardcore band. Dit klonk al veelbelovend. Toen we ze voor het eerst live aanschouwde, viel het meteen op dat ze op muzikaal vlak moeilijk in een hokje te plaatsen zijn. Rustige stukken (met samples) wisselden zich af met stevige gitaarpartijen. De bandleden bewogen veel op het podium en zelfs voor het podium. Ze gebruikten bijna elke vierkante meter. Het leken wel vier duracellkonijnen. Hoewel het muzikaal zeker niet alledaags was, hadden ze een prachtige show bij die leuk was om naar te kijken en je aandacht volledig bleef opeisen.

De band waar iedereen op stond te wachten en waarvoor velen hun plek vlak voor het podium al geclaimd hadden, was **Escape The Fate**. De zaal was maar voor iets meer dan de helft gevuld, maar dat lieten de heren niet aan hun hart komen en trakteerden ons op een prachtige set waar veel oud werk aan bod kwam en enkele nieuwigheden werden voorgesteld. Wat wel opviel was dat ze geen enkel nummer speelden van hun eerste full CD 'Dying Is My Lastest Fashion', toen Ronnie Radke nog zanger was. Fans van het eerste uur zullen het ongetwijfeld jammer gevonden hebben dat er niet veel écht oud werk gespeeld werd. Ze speelden wel opvallend veel nummers van hun tweede album 'This War Is Ours'. Van hun opkomend album 'I Am Human' stelden ze al drie songs voor die het publiek moeiteloos wisten te overtuigen. Het was een geslaagde avond met drie straffe bands, zoveel is zeker.

HeartBreakTunes:

http://www.heartbreaktunes.com/
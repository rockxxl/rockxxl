---
id: 927
title: Ruben Luts 
category: De Platenkast
groups: Bütcher
date: 2017-01-05T22:02:31+00:00
author: Seppe Van Ael
layout: post
permalink: /news/de-platenkast-ruben-luts/
image: 15439742_10210401111479095_4687002657410681830_n.jpg
---
**Ruben Luts beter bekend als R Hellshrieke van metalband Bütcher is zonder twijfel één van Antwerps grootste muziekfanaten. Het hoeven niet altijd de bekende te zijn die de aandacht verdienen. Wij keken in de platenkast van Ruben en zagen dat het goed was!**

**Om te beginnen: cd of vinyl?** 

Beide. In mijn beginjaren als metalhead was vinyl dood en begraven, half jaren ’90 was daar geen sprake van. Met een beperkt budget was er al zo’n waanzin aanbod van albums op cd dat ik wilde leren kennen dat ik aan vinyl niet eens dacht. Ik herinner me nog goed dat Century Media cd heruitgaves had van Possessed, Agent Steel, Dark Angel, Abattoir, Death,… Ik heb die cd’s kapot gedraaid en het medium maakte totaal niet uit, het was de muziek waar ik aan verhangen geraakte. Wanneer ik in Antwerpen verzeilde zag ik in een tweedehandsshop platen van Overkill. Die band stond op m’n wantlist en ik kocht meteen een pick-up. Beste moment ooit of vlaag van zinsverbijstering? Soms vraag ik het me af, haha! Ik ben als een gek vinyl beginnen verzamelen (jammer genoeg om dat te financieren een heleboel cd’s verkocht aan dumpprijzen, terwijl die nu best wel voor veel geld schuiven). Nu koop ik gewoon waar ik zin in heb. Plaat als bijvoorbeeld de artwork me triggert om het op vinyl te hebben, cd als ik denk: die wil ik in de auto kunnen luisteren. Ik kom ervan terug om per sé veel meer geld aan bepaalde persingen te geven, of een gelimiteerde lp te kopen die bijna dubbel zo duur is als de cd.

**Door welke plaat ben je echt in aanraking gekomen met de muziek die je nu luistert?** 

Metallica – Kill 'm All/ The Black Album

Mijn allereerste aanraking met hardrock was een clip van Bon Jovi (Living on a prayer), daarna kreeg ik twee tapes mee van een vriend: Kill ‘m All en The Black Album. Fuckin’ hell, dat triggerde wat! Mijn eerste eigen aankoop was Iron Maiden’s Fear of the Dark. Op Metalopelis op Stu Bru (we spreken over lang geleden!) hoorde ik Before the Creation of Time van Unleashed en dat straalde zo’n kracht uit… Tja, dan explodeerde het hé: Slayer, Testament, Judas Priest, Venom, Celtic Frost, Mercyful Fate, Manowar, Megadeth, Hallow’s Eve,… en m’n oudere buurjongen bracht me dan ook eens in aanraking met andere death metal goden als Bolt Thrower, Morgoth, Morbid Angel, Benediction,… Ik luister in feite dus nog steeds hetzelfde, mijn platenkast is enkel uitgebreid met ouder en rustiger werk wat ik pas op latere leeftijd leerde kennen: Black Sabbath, Zeppelin, Pink Floyd, Fleetwood Mac, etc.

**Wat is je favoriete Belgische plaat?**

Ostrogoth – Full Moon's Eyes

We hebben hier echt zo’n steengoede groepen gehad, in extreme metal en in klassieke heavy metal. We hebben er nog steeds. Toch val ik qua Belgisch materiaal vaak terug op dezelfde namen: Killer, Warhead, Crossfire, etc. Cyclone had zo’n cool over zich. Maar ik pik er Ostrogoth uit. En dan kan ik ook moeilijk kiezen welk album&#8230; Feelings of Fury? Nee, pak maar de Full Moon’s Eyes EP!

**Welke plaat is de ‘guilty pleasure’ uit je platenkast?**

&#8230;

Scorpions? Falco? Top Gun soundtrack? Vangelis? Queen? Survivor? Europe? Kate Bush? Het vroegere Michael Jackson werk? Dire Straits? Zo zijn er nog een hoop! Take your pick, maar ik vind dat allemaal geen guilty pleasures. Ik ben nog opgegroeid met de notie dat glam niet kon als thrasher, en in m’n jonge jaren was ik daar even hard van overtuigd als andere front row bangers. Not anymore! Ik hou wél van hokjes in hardrock en metal: groepen en artiesten die binnen hun stijl blijven en aan de grondbeginselen van een genre vasthouden. Maar goed, daar ga ik hier niet verder over uitweiden. Ha, ik denk nu wel aan een guilty pleasure, het zit niet in m’n platenkast maar wil het graag eens op de kop tikken: Robin Beck! Dikke plakkers en overgeproduceerde arena pop/rock!

**Op welke plaat kan je je eens goed afreageren?**

&#8230;

Onmogelijk te beantwoorden vraag! Afreageren kan op zoveel manieren… wacht, ik zal een paar nummerkes geven! Het kot willen afbreken? Slayer – Evil Has No Boundaries. De wereld en alles en iedereen haten? Bathory – Equimanthorn, of neem ik toch Marduk – Sulphur Souls? Feestje met vrienden? Mötley Crüe – Kickstart my heart. Een Jack & coke uitschenken en instant uw leven volledig en onvoorwaardelijk aan rock ’n roll willen geven? Take an educated guess&#8230;

**Een vriend vraagt je advies over metal. Welke plaat raad je hem aan?**

Manilla Road – Mystification/ Morbid Angel – Altars of Madness

In Mystification van Manilla Road zit zoveel in. Snelheid, agressie, melodie, mystiek, rock ’n roll, metal,&#8230; De algemene epicness is gewoon buiten proportie. Hij krijgt ook nog een luistersessie Morbid Angel – Altars of Madness om ook nog wat puur kwaad in muzikale vorm erbij te kletsen! Wanneer geen van beide werkt? Van m’n aarf!

**Heb je een absolute top 3?** 

Onmogelijk, toch? Ik neem wel Mercyful Fate – Don’t break the Oath mee in m’n graf!
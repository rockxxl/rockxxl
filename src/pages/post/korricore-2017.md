---
id: 1948
title: Korricore 2017
category: Live reviews
date: 2017-03-19T19:31:31+00:00
author: Seppe Van Ael
layout: post
permalink: /live-review/live-review-korricore-2017/
image: 17410334_1292729317441120_1627377882_n-e1490005303997.jpg
---
**Korricore, een organisatie van jeugdhuis Korridor in Beerse, is een weerkerend event waar elke band die ergens 'core' in hun omschrijving heeft wel op het podium zou kunnen staan. In het verleden waren dit telkens al zeer geslaagde avonden. De laatste editie dateert ondertussen al van 10 maanden geleden. Hoog tijd voor een vervolg dus. Ook deze keer zouden ze ons weer heel wat lekkers voorschotelen. Deze avond stond dus al een tijdje met stip in onze agenda. **

Openen voor een handvol mensen&#8230; elke band herkent dit wel. Vanavond was 'deze eer' weggelegd voor de gasten van **State Of Awakening**. De (toen nog) afwezigen hadden ongelijk. Deze band met roots in Oost- en West-Vlaanderen had er duidelijk zin in en maakte dit ook meteen duidelijk. Mooie melodieuze intermezzo's werden afgewisseld met knoerharde breakdowns en dito vocals. Metalcore as it should be. Een cover is altijd een goed idee als je op plaatsen speelt waar het grootste deel van het publiek niet echt vertrouwd is met je muziek. 'Bleeding' van 'Ignite' was daarvoor dan ook een schitterende keuze. Als je 'State Of Awakening' nog eens op een affiche ziet staan moet je zeker uit je kot komen. Ze zijn meer dan de moeite waard om te checken, al was het maar voor het groot enthousiasme van (vooral) frontman Tom Leroy.

Na deze sterke opener was het de beurt aan de gasten van **Viva Revival**, een post-hardcoreband met Essen als thuisbasis. Deze band heeft twee vocalists: Matthijs, die we kennen van onderandere Knives To A Gunfight en The Wrong Kid Died verzorgde de zwaardere vocals, terwijl Benjamin vooral de clean vocals voor zijn rekening nam. Deze combinatie zorgde voor een originele show met nummers waarvan we er nog niet vaak gehoord hebben. Ik was onder de indruk van het breed vocaal spectrum van Benjamin. Toch was ik niet echt wild van dit optreden, maar dit ligt geheel aan persoonlijke smaak en zeker niet aan de capaciteiten van de band.

Vervolgens was het de beurt aan **Off The Cross**. Zeggen dat deze band goed op elkaar is ingespeeld is een zwaar understatement. Het lijkt alsof deze band al jaren niets anders doet. Toch vierden ze pas nog hun eenjarig (!) bestaan. Hun ijzersterke songs volgden elkaar in sneltempo op en vervelen deed deze show geen moment. Er was weinig interactie met het publiek, maar dit paste wel in de sfeer die ze creëerden tijdens hun set. Toen de eerste tonen van 'The Final Adjustment' weerklonken kwam er voor de eerste keer van de avond wat beweging in de zaal. Off The Cross zette een zeer sterke show neer die van ons gerust nog wat langer mocht duren.

Headliner van de avond was **Set Things Right**, die exact één maand na hun release voor de eerste keer met hun album 'Deathwish' onder de arm op het podium stond. Wie aanwezig was op de releaseshow en dezelfde set verwachtte was eraan voor de moeite. We kregen een totaal andere show, maar wel één zoals we die van Set Things Right konden verwachten: bakken energie, veel interactie en strakke nummers van zowel 'This Is Home' als van hun meest recente wapenfeit. Uiteraard mochten hun meesterlijke covers van 'Sunrise Avenue' en 'Linkin Park' niet ontbreken. Het publiek kon dit duidelijk smaken. Blijven stilstaan was geen optie. Met 'Dear Erica' zette Set Things Right de kers op de taart voor we door de regen weer huiswaarts keerden, nagenietend van een meer dan geslaagde avond in jeugdhuis Korridor.

[<img class="alignnone size-medium wp-image-1949" src="15577985_1223114114434772_424159667416389633_o.jpg)
---
id: 3004
title: This Can Hurt - When Nothing Matters
category: Album reviews
groups: This Can Hurt
album: When Nothing Matters
date: 2017-09-02T12:20:02+00:00
author: Seppe Van Ael
permalink: /album-review/review-this-can-hurt-when-nothing-matters/
thumbnail: >-
  https://res.cloudinary.com/rockxxl/image/upload/WhenNothingMatters.jpg
---
Het nieuwe project van JP De Brabander (ex-DeLaVega) en Jac Noise kreeg de naam This Can Hurt. Hun eerste album 'When Nothing Matters' kwam eigenlijk al vorig jaar uit, maar door een ongelukkige val van één van de bandleden werd alles even op hold gezet. Ondertussen is This Can Hurt helemaal terug en lieten wij hun nieuwe plaatje een aantal keer draaien.

De band beschrijft zichzelf als een mengeling van Muse en Massive Attack, met invloeden van pakweg Marilyn Manson en Nine Inch Nails. Deze invloeden worden meteen duidelijk op single 'If You Go'. Lekker donker, lekker aanslepend en ook de vocals zijn aan de duistere kant. Volgend nummer 'Danka' daarentegen is dan weer meer een meeslepend en zweverig nummer dat muzikaal meer naar de elektronische, synths stijl trekt. Met 'Colder' krijgen we dan weer een redelijk sec rocknummer te horen dat minder experimenteel aanvoelt maar zorgt voor een luchtig stukje muziek na de twee voorgaande. Dit zijn eigenlijk die drie soorten nummers die This Can Hurt weet te schrijven. Of het toeval is dat ze deze drie nummers van voor op het album hebben gezet weet ik niet, maar het werkt in ieder geval wel. De rest van het album gaat in het algemeen gewoon zo door, titeltrack en afsluiter 'When Nothing Matters' niet meegerekend.

This Can Hurt zet zich met 'When Nothing Matters' meteen goed op de kaart. Er zit variatie doorheen heel het album en al is er stevig geëxperimenteerd, muzikaal is er geen vuiltje aan de lucht. Een klein minpuntje is misschien wel dat het album redelijk lang duurt om je volledige aandacht er nummer per nummer bij te houden. 'When Nothing Matters' is zware kost om te verteren maar het smaakt verdomme goed!

score: 8/10

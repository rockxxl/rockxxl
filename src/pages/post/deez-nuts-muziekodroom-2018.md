---
title: 'Deez Nuts (Muziekodroom, 2018)'
thumbnail: >-
  https://res.cloudinary.com/rockxxl/image/upload/29549975_1661957450555737_545171925_n.jpg
date: 2018-03-24T15:23:06.000Z
eventDate: 2019-02-02T08:47:01.630Z
category: Live reviews
author: Seppe Van Ael
permalink: /live-review/live-review-deez-nuts-muziekodroom-2018/
---
**Voor de tweede keer op rij ging de ‘You’re Part Of This Tour’ door in de Muziekodroom in Hasselt. Net zoals vorig jaar was Deez Nuts weer van de partij. Co-headliner van dienst was Trash Talk en met Capsize, Brutality Will Prevail en Boundaries werd het één groot feest vol met hardcore, pits, stagedives, maar vooral ongelofelijk goede muziek.**

Een eerste keer op tour met bands als Deez Nuts en Trash Talk. Het is niet veel bands gegeven. Het Canadese **Boundaries** kreeg wel deze kans. We spraken met de heren voor de show en ze waren ook ongelofelijk dankbaar voor deze kans. De muziekdoom in Hasselt was nog maar matig gevuld, maar dat liet deze band zich niet aan hun hart komen. Met nummers uit hun eerste EP en hun langspeler ‘Quarter Life Crisis’ werd de zaal getrakteerd op een uitstekende portie hardcore, met hier en daar een punkinvloed. Voor iedereen in de zaal was het waarschijnlijk de eerste keer dat ze deze band aan het werk zagen, tenzij ze hen al eens in Canada zouden gezien hebben natuurlijk. De band sloot hun set af met het nummer ‘Wet World’. Hun meest meezingbare maar misschien wel minst harde nummer. Wij kijken alvast uit naar de tweede passage van Boundaries in België. Als je er niet bij kon zijn, wees dan zeker volgende keer aanwezig!

De eerste noten van het Engelse **Brutality Will Prevail **knalde nog maar net door de zaal of een enkeling waagde zich al aan een moshpit. Een reactie die we zo vroeg op de avond nog niet hadden verwacht. Vooraan in de zaal werd er ook uitgebreid meegezongen. Hoewel de band een aantal donkere, bijna doomy nummers op hun palmares heeft staan, kozen ze dit keer voor een set vol straight forward hardere nummers. Hun drummer leek het niet echt naar zijn zin te hebben, maar zanger Louis was wel lekker energiek. Die energie straalde ook af op het publiek, met een circle pit rond Louis als gevolg. Brutality will Prevail bracht een geslaagde set die bij het publiek erg in de smaak leek te vallen.

Als post hardcore band geprogrammeerd worden bij enkele straight forward hardcore bands is nooit een gemakkelijke klus. De eer om zich dit keer te bewijzen, was weggelegd voor **Capsize**. Capsize was de enige band van de avond die ook clean vocals gebruikten. Hoewel de zaal redelijk gevuld was, bevond een groot deel van het publiek zich bij de bar en de merch. Nog maar eens een bewijs dat dit misschien niet de juiste keuze was en dat het publiek zich ook niet bepaald durfde open te stellen. Enkele die hard fans plakten wel tegen het podium en zongen luidkeels mee.  Zanger Daniel had vaak moeite met zijn vocals tijdens de snellere stukken. We zagen Capsize in het verleden al beter presteren, maar al bij al brachten ze toch een toffe set die een hoogtepunt kende met single ‘Tear Me Apart’.

Het is alweer van 2005 geleden dat **Trash Talk** uit California hun eerste stappen zette in de wereld van de hardcore. Met hun excentrieke sound dat een mix is van hardcore, punk en thrash brak deze band al verschillende potten. Dat was dit keer ook niet anders. Het mooie aan Trash Talk is hun simpliciteit. Geen intro, geen backdrop of andere spullen op het podium, gewoon vijf mannen en hun instrumenten. De zaal was goed gevuld en vanaf seconde één ging de pit open en stagedivers kwamen langs beide kanten van het podium gesprongen. Zanger Lee ging verschillende keren het publiek in en ook leden van Boundaries en Butality Will Prevail vertoefden mee in de pit. Met hits als ‘F.E.B.N.’ en ‘Awake’ barste het feest nog harder los. Trash Talk bewijst zich keer op keer. Het is te hopen dat dit viertal nog heel lang meegaat.

Vorig  jaar speelde **Deez Nuts** vier keer in België. Het lijkt erop dat deze band rond frontman JJ Peters graag vertoeft in ons klein landje. Het was ondertussen de vijfde passage in de Muziekodroom voor deze band. De laatste keer dat ze in deze zaal stonden, was hun album ‘Binge & Purgatory’ nog net niet uit. Ze speelden toen wat nieuwe nummers, maar dat zorgde ervoor dat de zaal niet goed wist wat doen. Ondertussen zijn deze nieuwe nummers meer dan ingeburgerd. Nummers als ‘Remedy’ en ‘Discord’ werden uitgebreid meegezongen. Hoewel de band met hun nieuwste materiaal het hele feest en drankthema achterwege hebben gelaten, klinkt hun muziek weer net dat beetje volwassener. Dit is voor ons alvast een pluspunt. Natuurlijk zijn het nog steeds nummers zoals ‘Band Of Brothers’ en ‘Shot After Shot’ die het meeste losmaken bij het publiek. Deez Nuts weet elk album weer beter te maken en ook live komen de nieuwe nummers steeds beter tot hun recht. Hoewel Deez Nuts niet de meest technische muziek speelt, hanteren ze een veilige manier van muziek maken. Hoe je het ook draait of keert, het werkt!

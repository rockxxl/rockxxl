---
id: 5353
title: Entering Polaris - Godseed
category: Album reviews
groups: Entering Polaris
album: Godseed
date: 2018-07-22T14:08:36+00:00
author: Seppe Van Ael
layout: post
permalink: /album-review/review-entering-polaris-godseed/
thumbnail: >-
  https://res.cloudinary.com/rockxxl/image/upload/29572823_2048385602043358_6725836529945529418_n.jpg
---
België is weer een metal project rijker: Entering Polaris. Entering Polaris werd tot leven geroepen door Tom Tas die je misschien zal kennen van Ostrogoth en een hele reeks andere Belgische bands. Dit keer laat hij een vaste bezetting staan en nodigt hij heel wat gastmuzikanten uit op zijn debuut ‘Godseed’. Of hij met dit album echt een zaadje van god heeft gepland valt nog af te wachten, maar met namen als Therion zanger Thomas Vikström lijkt Entering Polaris het groots aan te pakken.

De kennismaking met Entering Polaris start bij het nummer ‘Nostalgia For Infinity’. Na een kleine intro duiken meteen de eerste progressieve gitaarlijnen op. Op de vocals horen we dan weer een gast die we verschillende keren zien opduiken op dit album: Henrik Fevre van Anubis Gate. Ook op het tweede nummer ‘Flightless’ neemt hij de vocals op zich. Iets dat we niet zagen aankomen was de saxofoon, die een toffe twist geeft aan het nummer. ‘It's a Good Day for Burning Witches’ wordt dan weer gezongen door Therion zanger Thomas Vikström. Het progressieve krijgt op dit nummer gezelschap van power metal. Titelsong ‘Godseed’ gaat eveneens volop voor power metal, inclusief een bijhorend meezingbaar refrein. Natuurlijk horen daar ook enkele gitaarsolo’s bij. Deze worden door Tom puik gebracht, al is het voor ons soms net dat beetje teveel van het goede. Balade van dienst is ‘A Song of Distant Earth’ gezongen door Lance King van Nightmare. Ook deze komt sterk uit de hoek en maakt het geheel net dat beetje luchtiger. Single ‘Paradise Reclaimed’ gaat echter met de pluimen lopen. De opera getinte vocals vormen een leuk begin en worden bijgetreden door de enige vrouw in het gezelschap: Audrey Dandeville.

‘Godseed’ is met z’n negen een debuut dat kan tellen. Progressieve metal laat ons vaak koud en daarom konden we ons niet zo vinden in de eerste nummers op de plaat, maar naarmate deze vorderde werden we wel enthousiast. Het hele fantasy thema in de teksten en op de artwork spreekt ons enorm aan en ook muzikaal klink alles lekker groots. ‘Godseed’ heeft geen echte dieptepunten, maar wel enkele hoogtepunten. Het zijn dan ook deze die de plaat zo bijzonder maken.

score: 8/10

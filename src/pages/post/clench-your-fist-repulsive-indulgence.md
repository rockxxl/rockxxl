---
id: 5419
title: Clench Your Fist - Repulsive Indulgence
category: Album reviews
groups: Clench Your Fist
album: Repulsive Indulgence
date: 2018-08-17T19:06:30+00:00
author: Seppe Van Ael
permalink: /album-review/review-clench-your-fist-repulsive-indulgence/
thumbnail: >-
  https://res.cloudinary.com/rockxxl/image/upload/clench.png
---
De Genkse ‘koldermosh’ beatdownformatie Clench Your Fist brengt komende zaterdag 18 augustus hun nieuwe langspeler ‘Repulsive Indulgence’ uit. Na de eerdere kleppers die ‘Threat Of Life’ en ‘Break The Jaw’ waren, weten we niet of België wel klaar is voor 11 nieuwe tracks aan Limburgse mepmuziek. Hun single ‘Look At Me’ beloofde alvast veel goeds, dus wij waren benieuwd of de rest van dit album ook kon verrassen.

Opener en titeltrack ‘Repulsive Indulgence’ geeft ons meteen één van de weinige minuten aan ademruimte op het hele album in de vorm van een rustgevende, meeslepende introductie. ‘All Hell Breaks Loose’ mag dan wel één van hun eerdere nummers zijn, ook hier is deze titel toepasselijk wanneer zanger Tom de vanaf 2018 onsterfelijke woorden ‘Repulsive Indulgence’ door je trommelvliezen boort. Voor een genre dat soms nogal beperkt is qua riffing, weten we al dat Clench Your Fist zich hier meestal niet veel van aantrekt. Op deze plaat is het dan ook niet anders: lekkere groovy metal riffing op de juiste momenten afwisselen met moddervette beatdowns. Ze bewezen het al in hun eerdere albums, maar nu bewijst Clench Your Fist pas dat beatdown hardcore niet per se enkel hoeft te draaien om dezelfde paar akkoorden _low and slow_ op de luisteraar af te vuren. Deze elementen zijn uiteraard nog altijd aanwezig, en we kunnen ‘Repulsive Indulgence’ ook moeilijk géén beatdownplaat noemen, maar het vocale en instrumentale geflirt met andere extreme genres kunnen we zeker wel smaken. Zo vinden we bijvoorbeeld vocale en instrumentale elementen terug die meer naar nu metal neigen terug op nummers als ‘Perceiving Hell’ en ‘You, Me, Destiny’ en voelt ‘Storm Of Sickness’ plots heel thrashy aan. Ook voelt ‘Fictional Identity’ heel duister aan door het gefluister en heeft afsluiter ‘Nothing Can Save Us’ een lekker dissonante breakdown die ons eerder aan hardcore à la Dillinger en Vein doet denken.  De tempowisselingen zitten juist, de agressieve uitbarstingen zijn goed getimed en de songs hebben vaak een niet de voor de hand liggende structuur. Ook is alles feilloos gemixt en gemasterd, waardoor alles eens zo aangenaam wordt om naar te luisteren. De gitaren klinken voor dit genre zelfs enorm clean. Kortom, ‘Repulsive Indulgence’ is gewoonweg interessanter en een pak minder repetitief dan het gemiddelde beatdownalbum.

Met deze plaat overtreft Clench Your Fist zichzelf opnieuw en bewijzen ze dat beatdown hardcore niet altijd hetzelfde moet zijn. Hier en daar een lekkere twist toevoegen is een stap in de goede richting om één van de groten te worden. Wij zijn er alvast steevast van overtuigd.

score: 9/10

---
id: 3839
title: Wolves Scream (JH Korridor, 2018)
category: Live reviews
date: 2018-01-14T18:31:05+00:00
author: Seppe Van Ael
permalink: /live-review/live-review-wolves-scream-jh-korridor-2018/
thumbnail: >-
  https://res.cloudinary.com/rockxxl/image/upload/22728659_1538631472883033_2844132640635408500_n.jpg
---
**Zaterdag 13 januari zijn we al vrij vroeg onderweg naar Beerse voor de eerste shows van het nieuwe jaar. Jeugdhuis Korridor heeft verschillende bands uitgenodigd om hun podium af te komen breken.**

Opener van de avond was de jonge band **Titans**. Deze gasten uit Beveren en omstreken maken een klein jaartje de Vlaamse podia en onveilig. Met hun debuut 'Change Of Heart', die voorlopig enkel nog maar digitaal verkrijgbaar is, onder de arm zette dit vijftal een strakke set neer. In tegenstelling tot het lot dat veel openers beschoren is was er al aardig wat volk naar JH Korridor afgezakt. Ook tijdens de show bleef het volk gewoon binnen druppelen. Tijdens het eerste nummer waren er wat problemen met een gitaar, maar dit werd zeer snel en professioneel opgelost. Met een goede cover kan je nooit iets mis doen. Hun versie van Comback Kid's 'Wake The Dead' bleek dan ook een goede zet. Met deze band had het jeugdhuis een straffe opener op hun affiche staan. Dit is zeker een band om in de gaten te houden.

Met een metalcoreversie van Milk Inc gaat de prijs voor meest originele soundcheck van vanavond naar **As We Speak**.  Die soundcheck nam iets meer tijd in beslag dan voorzien was waarvoor de ubersympathieke frontman Michael Cornelissen zich dan ook verontschuldigde. Niet nodig want niet veel later dan gepland startte ze aan hun set. De Korridor was al vrij vol en het publiek kreeg een show zoals we dat van As We Speak gewend zijn: stevige en brutale metalcore, gespeeld zoals het hoort.

Bij de start van **Temptations For The Weak** was het echt druk geworden. Deze band was een beetje de vreemde eend in de bijt in deze line-up, maar afwisseling van spijs doet eten. En veel eten blijkbaar. Tijdens deze set, opgeluisterd met twee rookmachines, werd er duchtig geheadbangd. Het publiek kon deze portie onversneden metal duidelijk smaken.

Dan was het tijd voor de eerste headliner van de avond: **Walls Of Sorrow 2.0**. Aan de t-shirts en truien te zien was een heel deel van het publiek voor deze band gekomen. Een jaar geleden zette de band bij gebrek aan een vocalist er nog een punt achter. Nu hebben ze met de 22-jarige Dries Huybrechts een meer dan waardige opvolger gevonden. Na de episch aandoende intro stak dit vijftal waarvoor JH Korridor hun tweede thuis geworden de lont van het kruitvat aan. De eerste echte moshpit van de avond was een feit. Deze werd al snel uitgebreid en bleef zowat de hele set duren. Naast de WOS-klassiekers zoals 'Seven Sins' en 'Acherontia' kregen we ook een nieuw nummer dat volgende maand opgenomen wordt. Wij kijken in elk geval uit naar een nieuwe EP. Na vanavond is één ding wel zeker: Walls Of Sorrow is back in business. En hoe …

De volgende band is ook een gevestigde waarde in jeugdhuis Korridor. Al van bij de intro werd duidelijk dat **Knives To A Gunfight **er zin in had. Dit resulteerde in een snoeiharde set waarbij er duchtig met armen en benen gezwaaid werd. Frontman Mick Van Wassenhove noemde het één van hun beste passages in Beerse. Hier kunnen we hem zeker in bijtreden. Pas op, shows van KTAG zijn altijd de moeite waard om uit uw kot te komen, maar vanavond zat de sfeer bijzonder goed. Het talrijk opgekomen en vooral enthousiaste publiek speelde hier zeker een rol in.

Afsluiter van de avond was de Waalse band **Wolves Scream **die al sinds 2010 aan de weg timmert. Na enkele EP's brachten ze in 2017 hun eerste album 'Vestiges' uit. Met onderandere 'FRGMNTS' 'Void', 'Giants' en 'Oathbreaker' vormde dit album de leidraad van hun setlist. Ook al was het ondertussen al na middernacht, de mensen in de moshpit waren duidelijk nog niet moe en ook frontman Lionel Bolain mengde zich een paar keer tussen het publiek. Voor de zoveelste keer vanavond kregen we een schitterende show voorgeschoteld.

We beleefden een zalige avond met vette shows. Jeugdhuis Korridor, meer van dat alsjeblieft!

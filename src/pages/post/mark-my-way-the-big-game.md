---
id: 2954
title: Mark My Way - The Big Game
category: Album reviews
groups: Mark My Way
album: The Big Game
date: 2017-08-25T13:11:42+00:00
author: Seppe Van Ael
layout: post
permalink: /album-review/review-mark-my-way-the-big-game/
image: 20106540_1675731549104822_410703919206271363_n.jpg
---
Je nieuwe EP kunnen releasen in het gezelschap van Slapshot, No Turning Back en Hatebreed? Voor menig Belgische hardcoreband is dit een utopie, maar voor Mark My Way uit Ieper werd dit realiteit. Dit vijftal opende enkele weken geleden de main stage van Ieper Hardcore Fest waar ze van de gelegenheid gebruik maakte om hun nieuwe schijfje te promoten. The Big Game is (als we de single ‘Eyes See You Through’ buiten beschouwing laten) al het derde wapenfeit van Mark My Way. Hun eerste EP dateert al van 2012. We kunnen het dus bezwaarlijk nieuwskomers in de hardcorescene noemen, al zijn het in onze contreien nog nobele onbekenden. Hoog tijd om daar verandering in te brengen.

Openingstrack ‘New Endeavours’ en ‘Gaia Prevails/ Man Fails’ maken meteen duidelijk waar deze mannen voor staan: stevige hardcore met grunts die soms neigen naar death metal in een zeer fijne combinatie met rap. De mensen die hierbij zouden denken aan bands als Attila moeten we teleurstellen. Met ‘MAD’, ‘Misery’, ‘Under The Thumb’ en ‘Stay In The Light’ raast de EP op hetzelfde elan verder. We krijgen hoogstaande hardcore met hier en daar wat singalongs voorgeschoteld. Mark My Way weet voor voldoende afwisseling te zorgen die het geheel fris houden. Een ietwat vreemde eend in de bijt op deze EP is de laatste song ‘Eyes See You Through’ die in 2015 al als single geleased werd. Geen grunts (buiten de laatste 5 seconden), maar zeer fraaie rap die de hip-hop invloeden goed in de verf zetten. Een heerlijke afsluiter van deze korte maar krachtige EP.

The Big Game is een zeer degelijke EP die door de  combinatie van hardcore en rap (voor mij) een fijne afwisseling is en zich echt wel weet te onderscheiden. Hoe meer ik naar deze EP luister, hoe meer spijt ik krijg dat we er niet bij waren op Ieperfest. Hopelijk kan deze EP hen naar het pad leiden dat veel van hun H8000-voorgangers al bewandelden. Ik kijk in elk geval uit naar liveshows van dit vijftal. Het zou ons niet verbazen moest dat volgende zomer op één van de grotere festivals zijn.

score: 8,5/10

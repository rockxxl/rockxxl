---
id: 1759
title: The Raven Age - Darkness Will Rise
category: Album reviews
groups: The Raven Age
album: Darkness Will Rise
date: 2017-03-07T12:29:35+00:00
author: Seppe Van Ael
layout: post
permalink: /album-review/review-the-raven-age-darkness-will-rise/
image: theravenagedarknesscd-e1488888708617.jpg
---
Deze straffe mannen van The Raven Age zijn gevormd in 2009. Sinds dan hebben ze al veel bereikt op hun eentje. Ze zijn niet bij een platenmaatschappij, maar deze melodische metalband weet zeker hun weg te vinden in de scene, ze gaan binnenkort zelfs op tour met Anthrax. Na hun self titled EP brengen ze deze maand na al deze jaren hun nieuwste wapenfeit 'Darkness Will Rise' uit.

Beginnen doen we met titelsong en eveneens interlude ‘Darkness Will Rise’. Het begint traag met klassieke elementen tot zanger Michael Burrough begint te zingen. Meteen worden we overspoeld met kracht en emotie. Na een eerder abrupt einde van deze interlude gaan we verder met ‘Promised Land’. De intro bouwt rustig op en laat ons anticiperen naar het echte begin van het lied. Meteen horen we een gelijkenis met andere metalbands als Bullet For My Valentine. Naar het einde het nummer toe stopt de zang en krijgen we een opbouw naar de bridge toe die headbangs garandeert. Verder gaan we met het nummer ‘Age Of The Raven’. Het nummer klinkt iets zwaarder tegenover het vorige dankzij de lager-getunede riffs en het snellere drumwerk, met uitzondering van de sing-a-long stukken. ‘The Death March’ gaat verder in dezelfde stijl als ‘Age Of The Raven’. Dit nummer is het kortste van het hele album, exclusief de interlude, met alle liedjes die vijf tot wel acht minuten duren. In de helft van het lied krijgen we een sterke gitaarsolo waarin de gitaristen laten zien welke skills ze in huis hebben. ‘Salem’s Fate’ begint traag, bijna ballad-achtig, maar dit blijft niet duren. Na een dikke minuut vliegen we er weer stevig in met hun typisch snelle, melodische riffs en krachtige vocals voor de rest van de track. Het volgende nummer is ‘The Merciful One’ en gaat verder in hun gewoonlijke stijl. Wat er wel uitspringt aan dit nummer is het melancholische trage gitaarstuk net over de helft van het lied. Het prachtige gitaarwerk leidt je tot de bridge van het nummer die terug het tempo stilaan opbouwt tot een weer een krachtige gitaarsolo krijgen. ‘Eye Among The Blind’ is een van de hardste nummers van het album, al komt ‘Trapped Within The Shadows’ dicht in de buurt. De vocals komen iets ruiger door, wat perfect bij het aura van het nummer past. Het refrein klinkt iets zachter maar het zware riff werk wordt doorheen het nummer vaak gebruikt om de sfeer er in te houden. Weer komt de band af met een zacht gitaarstuk gevolgd door een zwaar einde wat, tot mijn verrassing, niet saai wordt. ‘My Revenge’ staat op een heel ander niveau. Als je het begin van het nummer hoort en niet weet dat het om een melodische metalband gaat, zou je denken dat het een deathcore nummer is. Het nummer begint zacht met unclean vocals die doorkomen op de achtergrond. De zware gitaren en snelle drums blazen je van de grond en dan begint het lied écht, dat verder gaat in hun gewoonlijke stijl, waardoor je terug op beide voeten komt te staan. ‘The Dying Embers of Life’ doet ons denken aan ‘Salem’s Fate’. Het is een traag nummer met erg zachte vocals waardoor je zo in slaap zou kunnen vallen. Weer na een minuutje is de droom voorbij, maar in deze track wordt je zo weer in slaap gewiegd. De hevigere stukken worden als refrein gebruikt en de strofes zijn opgemaakt uit gelijkaardige zachte stukken als de intro van het lied. Om het nummer af te sluiten krijgen we weer een heftige gitaarsolo op ons afgeworpen. Gedaan met alle zachtheid en dromen, ‘Angel In Disgrace’ brengt ons weer tot leven en laat ons hoofd op en neer gaan. Het moshpit-gehalte van dit nummer is ook zeker hoog. Afsluiten doen ze met ‘Behind The Mask.’ Met deze afsluiter laten ze de luisteraar voor de laatste keer horen wie ze zijn als band en wat hun stijl inhoudt.

Dit zijnde het eerste full-length album van The Raven Age, gemaakt zonder platenmaatschappij of enige hulp, vind ik dat ze het erg goed hebben gedaan. De productie zit helemaal goed, de lyrics zitten goed en de muziek in zijn geheel is ook top. Ik zie zeker in waarom Anthrax deze band heeft meegevraagd op hun Europese tour. Ik hoop snel meer te zien van deze band en ze ooit live te zien in ons kleine Belgenlandje.

score: 8/10

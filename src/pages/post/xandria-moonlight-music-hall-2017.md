---
id: 3385
title: Xandria (Moonlight Music Hall, 2017)
category: Live reviews
date: 2017-11-23T18:54:37+00:00
author: Seppe Van Ael
layout: post
permalink: /live-review/live-review-xandria-moonlight-music-hall-2017/
thumbnail: >-
  http://res.cloudinary.com/rockxxl/image/upload/pieter.jpg
---
**Het is nog vrij vroeg wanneer we arriveren in de vrij nieuwe concertzaal Moonlight Music Hall in Diest. Op deze vrij koude woensdagavond staan vanavond de symfonische metalbands Elusion en Xandria op het programma. RockXXL was erbij en velde zoals altijd hun ongezouten oordeel.**

Het is ijskoud wanneer we de zaal binnenkomen. Lag het nu aan het schare, aanwezige publiek of aan een kapotte verwarming, God mag het weten. Rond 20u45 startte **Elusion** met hun set. Het was voor ons de eerste keer dat we deze vrij nieuwe metalband rond Evy Verbruggen (ex-Keltgar) aan het werk konden zien. Het geluid tijdens hun eerste nummer was verschrikkelijk slecht. Elusion is samengesteld uit muzikanten die al enige ervaring hebben qua podiumpresentatie en dat merk je. Ongeacht het weinige publiek (zo’n 40 personen in een zaal van 700 personen) is iedereen enthousiast aanwezig. Leuke insteek; de cover van het nummer Élan van Nightwish. Bij deze aankondiging hing er een meer positieve vibe binnen het publiek en dat was onmiddellijk merkbaar. Tijdens de set kregen we werk te horen van hun EP 'Desert of Enticement', maar ook nieuwe nummers van hun full album dat volgend jaar verschijnt (titel nog onbekend). Eentje om te onthouden dus!

Na een halfuurtje change-over was het tijd voor de hoofdact van de avond, **Xandria**. Sinds het vertrek van Dianne van Giersbergen (Ex Libris) is er veel commotie rond de band; een hele mikmak van opmerkingen op sociale media, fans haken af,… RockXXL kan dit tegenspreken. Met Aeva Maurelle (Aeverium) kunnen we zeggen dat de band een tijdelijke vervanging van hoog niveau heeft weten te strikken. Via YouTube deden we al eerder research en Aeva leek zich op het eerste zicht toch wat onwennig te gedragen. Na hun optreden gisterenavond heeft ze onze mening helemaal veranderd. Vanaf de eerste zangnoten tijdens hun eerste nummer Where the Heart is Home kunnen we besluiten dat de sound qua zang totaal niet veranderd is. Aeva staat er gewoon en dat voel je. De band is enthousiast en de energie spat gewoon van het podium. Het siert de band; weinig publiek in zulke grote zaal; je moet het maar doen (inclusief de hele heksenketel die ze eerder over zich heen kregen). We kregen veel nieuw werk van hun album Theatre of Dimensions te horen, maar ook oudere krakers als Ravenheart en Euphoria worden door het publiek gesmaakt. Er is geen enkele noot te hoog of te laag voor Aeva, ze speelt het allemaal voor mekaar. Tijdens het optreden duidt ze ook op het feit dat ze er ooit van droomde om in een band als Xandria te spelen en dat is haar ook mooi gelukt. Er is geen enkel moeilijk moment tijdens de set, net alsof de bandleden al jaren bij mekaar spelen. Rond 23u15 ronden we af met de meezinger –en springer Burn me, waarna we volledig afsluiten met Valentine. Over het algemeen kunnen we besluiten dat de band zich met Aeva in de lijn van Xandria’s vorige zangeressen bevindt. RockXXL is enthousiast en stiekem hopen we toch dat Aeva permanent in de band blijft. Enig idee voor de toekomst? Time will tell.
---
id: 5070
title: Moose Blood (Kavka, 2018)
category: Live reviews
date: 2018-05-31T12:17:55+00:00
author: Seppe Van Ael
layout: post
permalink: /live-review/live-review-moose-blood-kavka-2018/
thumbnail: >-
  http://res.cloudinary.com/rockxxl/image/upload/Naamloos-1.jpg
---
**Belgische punkrock van The Waiti0ng Game, Engelse hardcore van Acres en emo van Moose Blood. Dat waren de vooruitzichten van een mooie en vooral warme avond in Kavka, Antwerpen op 30 juni.**

**The Waiting Game** nam een goede start in een al goed gevulde Kavka. Zanger Tijs sprak het publiek geregeld toe en zorgde voor de nodige motivatie in deze hitte. Het publiek was dan ook een beetje tam, maar voor een supportact waren er toch al heel wat mensen in beweging gekomen. De stem van Tijs was wel vergezeld van een onverklaarbaar effectje, een probeersel? Samen met Jonas Meukens was er wel een leuke afwisseling in stemgeluid. Wie wil genieten van echte Belgische punkrock kan dus bij The Waiting Game terecht.

**Acres** was een band die ons, ondanks het enthousiasme en vriendelijkheid van de zanger, niet echt wist te bekoren. De band speelde eveneens een zeer korte set. Een optreden dat redelijk snel aan ons voorbij ging. Dankzij de hitte waren we daar niet rouwig om natuurlijk.

Tijd voor **Moose Blood**. In maart brachten ze hun derde studio album ‘I Don’t Think I Can Do This Anymore’ uit. Na hun optreden in Kavka zijn we er van overtuigd dat ze het nog steeds in hun hebben. De energie kwam vooral van nieuwe drummer Lee Mundey. Hij is pas sinds 2017 lid van de band, nadat de vorige drummer door de band aan de kant werd geschoven (na een incident met een fan). Dat hij er zin in had was te merken aan zijn geweldige drumwerk. Bassist Kyle Todd, en gitarist Mark Osbourne waren ofwel heel geconcentreerd ofwel waren ze een beetje bevangen door de warmte. Er was weinig animo op het podium en het contact tussen de bandleden was miniem. Zelfs de sympathieke zanger Eddy Brewerton kreeg pas na nummer vijf een glimlach op zijn gezicht. Ondanks het weinige contact met elkaar en het publiek werden de nummers van het nieuwe album vlot afgewisseld met nummers van hun twee oudere albums. In het begin van de set kwam de unieke stem van zanger Eddy niet echt tot zijn recht. Gelukkig had hij dit vroegtijdig door. Nieuwe nummers als ‘Haven’t I Told You Enough’ en ‘It’s Too Much’ bleven na het optreden nog heel de avond in ons hoofd nazinderen.
---
id: 261
title: "Cathubodua - Opus 1: Dawn"
category: Album reviews
band: Cathubodua
album: "Opus 1: Dawn"
date: 2016-07-16T12:40:12+00:00
author: Seppe Van Ael
layout: post
permalink: /album-review/review-cathubodua-opus-1-dawn/
image: Cathubodua-Opus-I-Dawn_pe.jpg
---
Met veel plezier recenseren we nog een keertje een band binnen de symfonische metal. Dit keer viel de eerste EP van Cathubodua in de brievenbus. Waan jezelf in een sfeer van Lord of the Rings en een stevige portie middeleeuws drinkgelag, want dit ‘Opus’ is het begin van een reis terug in de tijd.

Met veel blazers en een epische LSD trip geeft deze EP een introductie tot de wereld van Cathubodua waarin draken, elfjes en trollen de luisteraar omringen. Na een kleine minuut barsten de poorten van deze fantasiewereld los met het nummer ‘Scarecrow’. Dit catchy nummer zet meteen de toon die een rode draad doorheen de hele EP trekt. Alleen is de titelkeuze ietwat vreemd. Persoonlijk zouden we iets gekozen hebben dat zich meer naar het thema richt. Aansluitend volgt het nummer ‘S.P.Q.R.’. Alweer een vreemd gevoel bij de titelkeuze. In het begin komt de stem van zangeres Sara niet helemaal goed door, maar het probleem lost zichzelf doorheen het nummer op. Het is minder catchy dan het vorige nummer en klinkt soms wat onsamenhangend, maar dat neemt niet weg dat het geen leuk nummer is om ergens middenin een setlist van hun optreden te plaatsen. Voor het volgende nummer neem je best je glas stevig in de hand, want de catchy drink-gezellig-met-ons-mee melodie neemt de bovenhand in het hele nummer. ‘Glorious Days’ is daarmee een van de sfeerbrengers op de EP. Eindigen doen we met ‘Imperium Solis’ en meteen ook het langste nummer van ‘Opus 1: Dawn’. Hier maakt de band ook gebruik van een gastspreker-en grunter die totaal binnen het plaatje past. Sara laat hier alle kanten van haar stem floreren en haalt enkele mooie, hoge noten.

Cathubodua is voor ons een band met talent, maar waar er nog veel ruimte is om te groeien. De moeilijkheidsgraad binnen het genre zit ‘m erin dat er veel bands ongeveer hetzelfde brengen. Hoe ze zich daarin gaan onderscheiden zal de toekomst uitwijzen.

score: 7,5/10

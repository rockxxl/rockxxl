---
id: 1340
title: In Clear Sight
category: Interviews
band: In Clear Sight
date: 2017-01-31T17:02:15+00:00
author: Seppe Van Ael
layout: post
permalink: /news/interview-in-clear-sight/
image: 16443348_10154552717118401_169963829_n-e1485882809509.jpg
---
**Midden 2013 werd de Antwerpse hardcoreband In Clear Sight opgedoekt. Een dikke drie jaar later kondigde de band aan terug te bestaan, maar met een gloednieuwe line up. Als kers op de taart bracht In Clear Sight meteen een nieuwe EP uit: Dance of the Horae. Wij gingen eens horen hoe het nu gesteld is in het kamp van In Clear Sight.**

**Kunnen jullie even de titel van jullie EP ‘Dance of the Horae’ toelichten.**

The Horae zijn de Griekse Godinnen van de seizoenen. De “dans” die ze maken wordt vertaald als de veranderingen in de natuur. We willen hiermee symboliseren dat er vele veranderingen in de wereld gaande zijn, maar ook in onze sound. Het is niet zozeer een politiek statement (al verwijst de tekst van het titelnummer er wel duidelijk naar) maar is het ook een verwijzing naar de verschillende soorten metal die we willen verwerken in onze muziek.

**
  
Jullie brachten deze EP uit voor de nummers live gespeeld te hebben. Was hier een reden voor?** 

Dit was eerder een praktische reden vanwege onze “split”. Eens de problemen met onze line-up bleven duren wilde we niet na een zeer lange tijd naar buiten komen zonder meteen te kunnen knallen. We wilden dus onze nieuwe nummers, nieuwe merchandising, onze nieuwe leden voorstellen, promo maken,… Het heeft allemaal wat langer geduurd dan verwacht, maar we zijn hierdoor wel zeer tevreden met het resultaat dat we hebben kunnen brengen op alle vlakken.

**
  
Hoe groot is de invloed van de nieuwe bezetting op In Clear Sight?** 

De invloed is wel merkbaar en dat zal iedereen die de EP heeft beluisterd ook wel gemerkt hebben. Yannick (bass) en Dave (drums) zaten er al langer bij dus de ritmische basis is dezelfde gebleven: punk en hardcore met veel breaks, zonder de snelheid uit het oog te verliezen. Glenn en Wouter spelen op een heel technisch niveau met een sterke nadruk op melodie. Wouter brengt dan ook nog eens clean vocals op tafel en Ghil toont elke keer met zijn screams een variatie ten toon die we niet voor mogelijk hielden.

**
  
Jullie sound is duidelijk geëvolueerd van stevige hardcore naar melodieuzere metalcore. Hoe reageren de fans hierop?** 

Dat zullen we zelf moeten afwachten. We weten niet wat mensen hiervan gaan vinden. De hardcore fans zullen het misschien te “metal” vinden en de metalfans misschien te “hardcore”. We hebben er wel een hekel aan als bands zich aanpassen aan hun publiek. Wij hebben de muziek gemaakt die wij goed vinden en waar wij van houden. Uiteraard hopen we dat iedereen dit fenomenaal vindt, maar dat is niet de bedoeling van muziek maken. We hebben bloed, zweet en tranen in deze EP gestoken en hopen uiteraard dat de luisteraars dit voelen. Maar als mensen het niet goed zouden vinden is dat hun gerechtvaardigde mening. We maken onze muziek in de eerste plaats voor onszelf.

**
  
Wij zijn alvast fan van jullie clean vocals. Als ik me niet vergis komen deze nog maar in twee nummers voor. Wordt eraan gedacht om deze nog uit te breiden?**

We hebben met Wouter een enorm sterke zanger in onze rangen dus we zouden gek zijn om dit niet meer te gebruiken. Zeker omdat het voor een fenomenaal contrast zorgt tegenover Ghil zijn screams. Waarschijnlijk gaan we dit dus wel uitbreiden maar alleen als het past in de songs. We gaan geen cleans beginnen schrijven omdat dit beter zou verkopen of omdat andere metalbands het doen. Het paste gewoon echt in die twee nummers.

**
  
In Clear Sight speelde voor de split van de bands een hele hoop grote en kleine shows. Ook het album ‘Fuck Fairytales, This Is Reality’ werd door verschillende pers goed ontvangen. Hoe moeilijk is het voor een band om na een aantal jaar pauze terug op dezelfde rails te komen?**

Waarschijnlijk is dit nog het moeilijkste van allemaal geweest. We hebben waarschijnlijk alle zaken die fout konden gaan ook daadwerkelijk meegemaakt, steeds op de slechts mogelijke timing. We blijven er soms aan twijfelen dat als sommige beloftes waren nagekomen dat de split er helemaal niet had moeten komen. De tijd die we verloren zijn heeft waarschijnlijk ook een negatieve impact gehad waardoor we nu terug heel kleinschalig moeten beginnen. Aan ons om de uitdaging aan te gaan en er hard te blijven voor werken, al willen we gerust eerlijkheidshalve toegeven dat er momenten waren dat we dit niet meer zagen zitten. Maar het resultaat van de EP en de nieuwe klik in onze band hebben veel goed gemaakt.

**
  
Groezrock of Graspop?** 

Zeer moeilijk te beantwoorden want de muzieksmaak binnen de groep verschillen enorm tussen de vijf bandleden. We denken eerder Graspop omdat we onze “hardcore”-roots toch meer hebben ingeruild voor metal en dit festival toch meer nostalgie voor ons biedt, al zeggen we uiteraard nooit “neen” tegen Groezrock. We zijn van beide festivals fan!

**
  
Om af te sluiten, wat zijn de plannen voor de komende twee jaar In Clear Sight?**

Heel veel shows spelen en promo maken voor de band om zo terug aan de middelen te geraken om een full album te kunnen uitbrengen. Maar we maken ons geen illusies na onze lange afwezigheid. Eerst en vooral moeten we zien dat onze band terug op de kaart geraakt en een stevig plekje kan verkrijgen binnen de metalscene. Vanaf dan zien we wel waar onze limieten liggen!

review Dance of the Horae:

<blockquote data-secret="WY0rs7zDxq" class="wp-embedded-content">
  <p>
    <a href="http://www.rockxxl.com/cd-review/review-in-clear-sight-dance-of-the-horae/">review: In Clear Sight – Dance of the Horae</a>
  </p>
</blockquote>



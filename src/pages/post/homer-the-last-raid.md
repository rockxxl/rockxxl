---
id: 4143
title: Homer - The Last Raid
category: Album reviews
groups: Homer
album: The Last Raid
date: 2018-02-05T18:32:05+00:00
author: Seppe Van Ael
layout: post
permalink: /album-review/review-homer-the-last-raid/
image: hommeerr-e1517852401283.png
---
Aan alle mooie liedjes komt een eind. Homer, één van Belgisch meest toonaangevende hardcore, punk en rock bands is niet meer. Of het is te zeggen: 24 februari doet de band hun laatste optreden in de Klinker Club in Aarschot. Als afscheidscadeau bracht de band nog een EP uit die de naam ‘The Last Raid’ heeft gekregen. Ook bij hun allerlaatste drie nummers doet Homer wat ze altijd al hebben gedaan: afstappen van de standaard.

Zoals we gewoon zijn van Homer, weet de band bij elke plaat een iets andere richting in te gaan. Hoewel punk en hardcore altijd al de basis zijn geweest, gooit Homer hun muziek over een andere boeg met het zeven minuten durende ‘Hear Me Breathe’. Het nummer heeft een erg grote post- invloed. Of het nu eerder rock is of metal moet je zelf maar beslissen. Om het in Belgische termen te verwoorden: in de strofes horen we Brutus terug op de gitaar en bepaalde drumlijnen in het refrein zijn dan weer bijna even slepend als pakweg Amenra. Hoewel de band de laatste tijd veel screams wist te gebruiken, weten ze het hier toch redelijk clean te houden. Het nummer ‘Sun + Moon = Insanity’ gaat ongeveer dezelfde toer op, al is deze iets minder donker en vaak ook net dat beetje dromeriger. Afsluiter ‘Twenty Years Of Controlled Anger’ duurt slechts één minuut twintig en weet een laatste maal de hardcore-invloed van Homer van onder het stof te halen.

Aan inspiratie geen gebrek op deze ‘The Last Raid’. Het lijkt eerder of de band aan een nieuw hoofdstuk begint in plaats van dat ze ermee ophoudt. Hun laatste plaatje is alvast kort maar meer dan geslaagd, en zal perfect staan op het einde van de hele rij van de discografie van Homer, waar trouwens geen enkel slecht album inzit. Misschien weet onze emotionele factor de score te beïnvloeden, maar Homer verdient het na al die jaren trouw op post gestaan te hebben!

score: 9/10

---
id: 3433
title: Agusa - Agusa
category: Album reviews
groups: Agusa
album: Agusa
date: 2017-11-30T21:44:41+00:00
author: Seppe Van Ael
layout: post
permalink: /album-review/review-agusa-agusa/
image: a2581895878_10-e1512078271549.jpg
---
De Zweedse progressieve folkrock band Agusa bracht zopas hun gelijknamig derde album uit. We krijgen slechts vijf nummers voorgeschoteld en toch duurt dit plaatje maar liefst 45 minuten. De zang die op vorige albums lichtelijk aanwezig was, is bij deze helemaal verdwenen. Dit maakt alles net dat tikkeltje interessanter, maar het moet natuurlijk wel blijven boeien.

Opener ‘Landet Längesen’ zet meteen met een vrolijke noot in. Het is de fluit die bij deze de voorgrond neemt. De rest van het instrumentarium weet geleidelijk aan op te bouwen. ‘Landet Längesen’ duurt tien minuten met in het midden een kleine uitbarsting met o.a. een orgel. De overige vier minuten zijn hier wat te veel van het goede. Hoewel de gitaar het geheel wat steviger maakt, doet het nummer, en dan vooral door middel van de herhaling, ons denken aan de muziek van een volksdans. Dit gevoel hebben we ook bij ‘Den förtrollade skogen’. ‘Sorgenfri’ geeft de rock wat meer ruimte en ‘Sagor Från Saaris’ onderscheidt zichzelf bijna als een soundtrack. De folk wordt aan de kant geschoven en dat is ook meteen waar we Agusa willen hebben. Afsluiter ‘Bortom Hemom’ sluit aan bij ‘Sorgenfri’ en haalt voor een laatste keer een stevige hoeveelheid solo’s uit de kast die het geheel alleen nog maar zwaarder maken. We zouden ook bijna durven zeggen dat deze geïnspireerd is op de theme song van Game Of Thrones.

Agusa heeft iets, zoveel is zeker. De mengeling van rock, folk en progressieve muziek zorgen voor een toffe blend. Die weet zich vooral te bewijzen als alles netjes in elkaar vermengd wordt, zonder al te veel “de muzikant” te willen uithangen. Alles wordt gewoonweg te zwaar gebracht. ‘Agusa’ is zeker geen slecht plaatje al houden we het liever wat meer straight to the point.

Score: 6,5/10

&nbsp;
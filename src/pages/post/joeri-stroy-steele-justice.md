---
id: 4078
title: Joeri Stroy 
category: De Platenkast
groups: Steele Justice
date: 2018-01-30T12:43:53+00:00
author: Seppe Van Ael
layout: post
permalink: /news/de-platenkast-joeri-stroy-steele-justice/
image: 19642521_10155389505026904_9223293464453144070_n-e1517315285915.jpg
---
**In 2015 ontstond uit de assen van verschillende bands een nieuwe punkrocksensatie met de naam Steele Justice. Bijna drie jaar later bracht de band een eerste langspeler uit en ook hun lijst met te spelen show wordt steeds langer en langer. Gitarist Joeri was er al vanaf dag één bij. Joeri gidste ons door zijn platenkast en bewees nog maar eens dat hij ook buiten zijn band een doorwinterde punk fan is.  **

**Om te beginnen: cd of vinyl?**

Cd, maar dat is enkel een economische keuze. Ik heb namelijk nogal last van verzamelwoede: als ik begin met vinyl te verzamelen ben ik binnen de kortste tijd heel mijn muziekcollectie opnieuw aan het kopen. En ja, dan moet er ook een nieuwe geluidsinstallatie komen natuurlijk. Een bluetooth speaker aan je pick-up hangen, dat is not done he. Mijn huur betalen en er voor zorgen dat het licht blijft branden, is nu dus mijn prioriteit. Plus, ik beluister nog steeds de meeste muziek in de auto. Daar leg je ook niet zo snel een plaatje op.
  
**Door welke plaat ben je in aanraking gekomen met de muziek die je nu luistert?**

_Nirvana – Nervermind/ Dog Eat Dog – All Boro Kings_

Ik denk dat ik in het 5<sup>de</sup> of 6<sup>de</sup> studiejaar zat, zo rond ‘95, ‘96 zal dat geweest zijn. Ik kreeg een cassette cadeau van een oudere neef, waarop All Boro Kings van Dog Eat Dog en Nevermind van Nirvana stonden. Amai, wat was dat, zoiets had ik in mijn jonge bestaan nog nooit gehoord. Tot dan dacht ik dat de enige muziek die er bestond, dat was wat je op Tien Om Te Zien zag. Ik was onmiddellijk verkocht. In de pre-internetwereld en met 100 frank zakgeld per week was het nog niet zo simpel om aan muziek te raken. Zeker niet aan de ‘alternatieve’ muziek. Gelukkig had ik al wat ouder volk in mijn vriendenkring die wel al wat verzameld hadden met de jaren. In de bibliotheek vond je toen ook al verbazingwekkend veel eigenlijk.

[<img class="alignnone size-thumbnail wp-image-3978" src="23f328eed4864871c8f118cd99816fae.jpg)

**Wat is je favoriete Belgische plaat?**

_You Nervous? – Furry Tales_

Ik ga mij hier tot het punkrock genre beperken, anders is dit helemaal onmogelijk te beantwoorden. Zelfs binnen de punkrock zijn er al ongelofelijk veel top platen gemaakt in België. In dat opzicht hebben wij echt geluk, ik zou met gemak een maand alleen Belgische bands kunnen luisteren zonder mij te vervelen. Op dit moment is voor mij de beste Belgische punkrock plaat zonder twijfel Furry Tales van You Nervous?. Wat een ongelofelijke knaller is me dat toch. Als die plaat op een Fat Wreck zou uitkomen, waren die mannen nu al wereldberoemd geweest!4

[<img class="alignnone size-thumbnail wp-image-4081" src="a0430275393_10-600x600.jpg)

**Welke plaat is de ‘guilty pleasure’ uit je platenkast?**

_Lady Gaga – The Fame Monster_

Ik doe niet aan guilty pleasures. Als je iets goed vindt, vind je dat goed. Niemand hoeft zich daarvoor te schamen in mijn ogen. Je moet er alleen bijnemen dat andere mensen je mening misschien niet delen. In elk geval, ik denk dat er wel redelijk wat in mijn platenkast zit dat als guilty pleasure beschouwd kan worden. Als ik daar eentje van moet kiezen zal dat toch ‘The Fame Monster’ van Lady Gaga zijn. Dat vind ik echt een onvoorstelbaar goed album. Die vrouw heeft bakken aan talent en een geweldige stem. Alleen jammer dat ze er blijkbaar niet in slaagt om een opvolger te maken van hetzelfde niveau.

[<img class="alignnone size-thumbnail wp-image-4082" src="R-3599749-1457689026-5520.jpeg.jpg)

**Op welke plaat kan je je eens goed afreageren?**

_Most Precious Blood – Merciless_

Zo heb ik er ook wel een paar. Maar mijn alles-kapot-plaat is waarschijnlijk ‘Merciless’ van Most Precious Blood. Als ik die intro nog maar hoor, wil ik al met van alles beginnen gooien. Als ik me niet goed in mijn vel voel, kunnen ‘Home’ van Off With Their Heads of ‘The Second Coming’ van E.Town Concrete ook wel eens helpen om de wereld te laten weten hoe ongelofelijk kut het is op dat moment.
  
[<img class="alignnone size-thumbnail wp-image-4083" src="bitmr01.jpg)

**Een vriend vraagt je advies over punk. Welke plaat raad je hem aan?**

_Bad Religion – The Process Of Belief_

Over het algemeen denk ik dat ik ‘The Process Of Belief’ van Bad Religion zou aanraden. Die is toegankelijk en de nummers op die plaat zijn ook best gevarieerd qua sound. Van snelle nummers zoals ‘Supersonic’ tot rustigere zaken zoals ‘Broken of The Defense’. En ja, ‘Sorrow’ is toch DE punkrock anthem, niet? Als je die plaat niet kan appreciëren, heb je in mijn ogen niets te zoeken in de punkrock wereld.

[<img class="alignnone size-thumbnail wp-image-4084" src="59_the_process_of_belief_front.jpg)

**Heb je een absolute top 3?**

Ook hier ga ik mij beperken tot punkrock wegens anders onbegonnen werk. Mijn favoriete albums kunnen wel eens wisselen van moment tot moment. Als ik een top tien moet opstellen zal die waarschijnlijk nooit twee keer hetzelfde zijn. Maar als ik dan drie platen moet kiezen die toch voor eeuwig in mijn playlist zullen zitten, dan zullen dat waarschijnlijk deze zijn.

  1. _Lagwagon – Hoss_
  2. _Bad Religion – The Process of Belief_
  3. _Satanic Surfers – Hero Of Our Time_

[<img class="alignnone size-thumbnail wp-image-4086" src="220px-HeroofOurTime.jpg)
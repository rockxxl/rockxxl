---
id: 4036
title: Moker - Home Invader
category: Album reviews
groups: Moker
album: Home Invader
date: 2018-01-27T14:17:55+00:00
author: Seppe Van Ael
layout: post
permalink: /album-review/review-moker-home-invader/
image: mokerhomeinvader.jpg
---
Moker is geen onbekende naam in de Belgische metalwereld. De band wist in lang vervlogen tijden zelfs op JIM TV te verschijnen, en wees nu eerlijk, welke underground band kan dat zeggen? We zijn ondertussen wel een kleine 10 jaar verder en Moker is ondertussen als band heel wat gegroeid. Al sinds 2003 brengen ze een combinatie die ergens in het midden ligt tussen Deathcore en Brutal Death Metal, maar de laatste twee albums domineert het laatstgenoemde genre hun sound wel. Minder breakdowns, maar volwassen songwriting met misschien wel de bruutste vocals op Belgische grond.

Dat ze hun roots niet hebben achtergelaten, bewijst het begin van nummers als ‘Schizoaffective Disorder’ dat begint met hevige chugs, maar verder evolueert in een eerder Brutal Death Metalnummer met de gekende blastbeats. Ook een pluspunt dat direct duidelijk wordt bij het beluisteren van dit album voor de eerste keer, is dat het baswerk duidelijk hoorbaar is. Voor mij persoonlijk meteen een pluspunt dat bands ook weten te variëren in hun baslijnen en niet klakkeloos het gitaarwerk volgen. Bij nummers als ‘Code 417’ keren ze wat meer terug naar hun originele sound, waar de alombekende squeals van zanger Ad primeren. Het nummer heeft een geweldige vibe, een geweldige solo en voor je het weet zijn de 5 minuten al gepasseerd. Hoewel dit album beduidend korter is dan zijn voorganger, is het zeker niet minder interessant. Moker besluit om het gebruik van samples en intermezzo’s eerder in hun nummers te verwerken in plaats van er aparte tracks van te maken, maar dat stoort niet aangezien de tussenstukken wel deftig bij de sfeer van de nummers passen. Vroeger kon men ook geneigd zijn op CD om deze stukken over te slaan, maar dit is bij deze CD niet nodig, dus is er geen reden om nummers over te slaan. There, I said it. Moker slaat op je in als een… moker. En dat doen ze al bijna 15 jaar.

Een sterke plaat die België nog maar eens op de map weet te zetten in de undergroundscene van de hardere genres. Moker is een band om trots op te zijn!

score: 8,5/10

---
id: 3161
title: Stray From The Path (Kavka, 2017)
category: Live review
date: 2017-10-15T14:19:16+00:00
author: Seppe Van Ael
layout: post
permalink: /live-review/live-review-stray-from-the-path-kavka-2017/
image: 21768033_1430349413712882_6535907887110210513_n-e1507806762327.jpg
---
**Op donderdag 12 oktober toverde HeartBreakTunes de Kavka in Antwerpen om tot een toneel van een hardcoreshow van jewelste. Ook al was de line up een mengelmoes van alles dat de naam hardcore draagt, met bands als o.a. Stray From The Path en Obey The Brave op de affiche kon de avond alvast niet stuk.  **

http://www.heartbreaktunes.com/

Opener van de avond was **Renounced**. Een London-based recht voor de raap hardcore band die met recht en reden op de affiche stond. Toen Renounced hun eerste noten speelde was de zaal amper gevuld. Hoe dan ook heeft dit de band niet van hun stokje gebracht. Door hun harde no nonsense muziek bleven de eerste moshpits dan ook niet lang achterweg. Tijdens hun set hebben ze een mix van oude en nieuwe nummers gespeeld wat de diehard fans zeker konden smaken. Renounced was zeker een geslaagde opener, een aantal technische probleempjes met de micro meegerekend.

Als tweede kropen de heren van **Capsize** het podium op. Spijtig genoeg was ook hier de micro niet altijd even luid en afgestemd op de rest van de band. Een band als Capsize heeft dit natuurlijk wel nodig aangezien zij een meer clean, bij wijle bijna gesproken tekst brengen. Dit haalde de vibe van de show spijtig genoeg wat naar beneden. Ook de nummerkeuze zat volgens ons wat raar. Capsize bracht enkel nieuwe nummers en liet het zwaardere oudere werk achterwege. Al bij al bracht de band een goede show, maar misschien was Capsize gewoon op de foute plaats op het foute moment?

Daarna gingen we 'back to basic' met **Obey The Brave**. Normaal had Wolfdown op het podium in Kavka gestaan, maar door een recente split mocht Obey The Brave hun plaats over nemen. Dit is een spijtige zaak, maar onderdoen staat niet in het woordenboek van deze Canadezen. Sterker nog, ze waren spot on! Met een goede variatie tussen oude en nieuwe nummers, samen met af en toe een speech om het publiek wat op te jutten hebben ze zeker hun plek verdient op deze line-up.

Dan was het tijd voor le moment suprême. De band waarvoor de meesten waren afgekomen: **Stray From The Path**. Door hun jarenlange ervaring zowel op als naast het podium was deze band ook dit keer weer een waardige headliner. Ze kwamen hun recent gereleased album 'Only Death Is Real' voorstellen en deden dit op de beste manier mogelijk: vol overtuiging en met een frontman die het gewoon kan! De zaal was tot in de nokken gevuld en het publiek had er zin in. Ze begonnen met 'Opening Wounds', het openingsnummer van hun nieuw album dat eerder een introsong is, om dan meteen keihard over te gaan naar 'Outbreak'. Zo was de toon gezet en werd de rest van de show in een mum van tijd omgetoverd tot een gekkenhuis van moshpits en sing-alongs. Afsluiten deed Stray From The Path met 'First World Problem Child' met een geweten resultaat als gevolg. Zoals het elke grote hardcoreband aangaat konden er geen speeches ontbreken over thema's zoals respect. Een meer dan geslaagde afsluiter van een top avond!

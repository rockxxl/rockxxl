---
id: 284
title: Retie Rockt 2016
category: Live reviews
date: 2016-06-13T13:39:53+00:00
author: Seppe Van Ael
layout: post
permalink: /live-review/live-review-retie-rockt-2016/
image: retie-rockt-e1480858657207.jpg
---
**Dit weekend vond de 12de editie van Retie Rockt plaats. Het is merkwaardig dat vele bands die op vorige edities van Retie Rockt speelden nu op de grotere festivals staan en grotere zalen platspelen. Het viel ook op dat de affiche dit jaar voor de helft Nederlands en/of vrouwelijk is. Het energieke John Coffey en Peter Pan Speedrock pronken prijken bovenaan de affiche alsook het iets minder bekende Death Alley. Headliner van dienst was The Hickey Underworld en met Bliksem, The Belle Rose Five en het Waalse Black Mirrors is de affiche volledig.**

**The Belle Rose Five** opende het festival. Dit vijfkoppige Rockabilly collectief zette het festival meteen in met een hoge dosis rock ‘n roll. Een festival openen brengt natuurlijk het nadeel mee dat de weide vaak nog niet eens half gevuld is. Dat was deze keer ook het geval maar de band liet zich niet kennen en rockte gewoon rustig door. The Belle Rose Five bracht voornamelijk covers die perfect werden uitgevoerd. Van stilstaan was er bij The Belle Rose Five geen sprake!

Het Waalse **Black Mirrors** kroop als tweede het podium op. Deze band bracht bluesrock met een mix van garage en hier en daar een vleugje funk. Zowel muzikaal als vocaal was er geen vuiltje aan de lucht. Deze band bracht de nodige energie die het volle half uur je aandacht volledig opeiste. Ook hier was het spijtig dat het publiek nog niet helemaal wakker was al zag je verschillende mensen wel genieten met een frisse pint in de hand.

De eerste Nederlandse band van de dag was het Rotterdamse **Dool**. De band beschrijft zijn sound als dark rock en daar sluiten we ons volledig bij aan. Alles was lekker traag en bij momenten ook super stevig. Je werd zo meegetrokken in de sfeer van de muziek. Spijtig dat Retie Rockt niet over een tweede podium in een tent beschikt waar alles donker gemaakt kan worden. Daar had deze band misschien net dat tikkeltje beter tot zijn recht gekomen al was het voor ons toch wel de ontdekking van de dag.<figure class="tmblr-full">

![image](https://67.media.tumblr.com/e1bd1051543affa629849faea5fbd3e4/tumblr_inline_o8nvlbVva21uncqs0_540.jpg)</figure> 

Er zijn zo van die bands die geen introductie meer nodig hebben. Het Nederlandse **Peter Pan Speedrock** is ondertussen bezig met een afscheidstour en dan mag een passage op Retie Rockt natuurlijk niet ontbreken. De keiharde rock ‘n roll van dit drietal werd vanaf minuut één gewoonweg door de speakers geknald. Dit was eveneens ook het moment dat het publiek echt wakker werd en de eerste moshpits plaatsvonden. Peter Pan Speedrock is zo’n band die al 20 jaar niets anders doet dan keihard rammen en dat hebben ze dit keer ook weer gedaan met een kort, maar krachtig setje.<figure class="tmblr-full">

![image](https://67.media.tumblr.com/5febc67b95906111ff5fa1edfe4fd6fb/tumblr_inline_o8nxcgx6pb1uncqs0_540.jpg)</figure> 

Nog een Nederlandse band op de affiche van Retie Rockt was **Death Alley**. Net als Peter Pan Speedrock bracht deze band stevige rock ‘n roll. Er zijn natuurlijk wel een aantal verschillen; Death Alley is iets minder rauw, ze hebben een meer old school sound en de gitaren  trekken het voortouw met verschillende solo’s. Één ding is zeker: deze heren zijn geboren om te rocken! De energie spatte van het podium en de eerder vermelde solo’s lieten ons staan met open mond. Death Alley heeft Retie Rockt laten genieten van een show met een jaren 80 vibe die niet alleen ons erg in de smaak viel.

De thrashmetal van **Bliksem** raast al verschillende jaren door het Vlaamse land. Ook Retie Rockt werd niet gespaard. Bliksem speelt super hard maar vooral super snel, en dat werd opgemerkt door het publiek. Er werd geheadbangd van aan de hekken tot aan de toog, bier en vuisten vlogen de lucht in,… De enige echte metalband van Retie Rockt was een absolute topper. Dit is niet de eerste keer dat we Bliksem aan het werk zien en deze band wordt keer op keer beter. Zaterdag speelt Bliksem op Graspop. Retie Rockt was hiervoor een perfect voorsmaakje.<figure class="tmblr-full">

![image](https://66.media.tumblr.com/e9f89ff1afe76784dd393a468b6dc606/tumblr_inline_o8nxro3ZWh1uncqs0_540.jpg)</figure> 

De vierde en laatste Nederlandse band van Retie Rockt was niemand minder dan **John Coffey**. Dit vijftal kondigde aan dat ze een pauze zouden nemen voor onbepaalde duur. Dit feit alleen al maakte deze show toch wel een beetje legendarisch, want zeg nu zelf, wat is er anders te zien in Retie? Als er iets is dat John Coffey kan is het sfeer maken. Eerst al de portie energie die deze band met zich meebrengt, grandioos! Ook volgende de ene pit de andere op en het aantal crowdsurfers waren niet op twee handen te tellen. Wel viel de elektriciteit op een bepaald moment uit, maar dit werd binnen de minuut weer opgelost, en in het midden van de set viel de regen met bakken uit de lucht. Ondanks dit speelde John Coffey een vlekkeloze maar natte show die het
  
festival zeker en vast een niveau hoger tilde.<figure class="tmblr-full">

![image](https://67.media.tumblr.com/46d107a840047db90c0eb46b69078e7f/tumblr_inline_o8o8ysh1CP1uncqs0_540.jpg)</figure> 

Het is niet de gemakkelijkste taak om te spelen na een band als John Coffey. Neem er dan nog eens bij dat met de regen de wei leeg liep. Het Antwerpse **The Hickey Underworld** mocht hun show brengen voor een tiental fans die droog in hun poncho zaten te wachten. Hoewel deze band een puike en strakke set bracht waren we de magie een beetje kwijt. Retie Rockt was dit jaar een grote knaller. John Coffey kwam er als prijzenbeest uit, maar ook de set van Bliksem en Dool zal ons nog even bijblijven. Wij kijken alvast uit naar de line up van volgend jaar, want dat is toch wel de grote troef van dit gezellig festival.
---
id: 4872
title: Rock Louwel 2018 (woensdag)
category: Live reviews
date: 2018-05-10T13:46:57+00:00
author: Seppe Van Ael
layout: post
permalink: /live-review/live-review-rock-louwel-woensdag/
image: 29790042_906818529498302_5958637918565840139_n.jpg
---
**Op 9 mei, een doordeweekse woensdagavond, zette wij voet aan wal op de weide van het jaarlijkse Rock Louwel festival in het Limburgse Opglabbeek. Het festival telt drie podia waarvan er twee de Belgische underground mooi samenvatten. Club West telt zes rock bands en Club East neemt met evenveel bands het hardere genre voor z'n rekening. Met kleppers als Brutus, The Guru Guru en Insanity Alert brengt Rock Louwel dit jaar een line up om je vingers bij af te likken.**

De eer om Rock Louwel af te trappen ging naar de heren van **Shink**. Shink won The Battle of Louwel, wat meteen hun eerste optreden was. Hun tweede optreden was Rock Louwel zelf. De band begon netjes op tijd aan hun set. Zoals vaak het geval is bij een eerste band was de opkomt erg sober. Shink liet het echter niet aan hun hart komen en speelde een mooie cocktail van muziekgenres. Rock en elektronica vormden de basis, maar we konden ook een vleugje rap, punk en metal bespeuren. Het geluid in de tent was nog niet optimaal en ook op het podium ging het er wat rommelig aan toe. Een podium als Rock Louwel is misschien geen ideale setting voor een band als Shink, maar we zagen deze heren plezier maken en daar draait het uiteindelijk toch om.

De opener van Club East aka het harde podium was het Limburgse **Ivan**. Om eerlijk te zijn hadden we nog niet gehoord van deze doom metallers. Achteraf bleek dat deze band al weer twee jaar bestaat, maar nog maar enkele keren optrad. Iets later dan voorzien knalde er een wall of sound door de speakers. De muziek klonk hard, loom en liet ons hoofd van moment één op en neer bewegen. Zo moet doom metal zijn! Ook hier was de opkomst matig, maar dit trio zorgde voor een meer dan geslaagde aftrap van de Club East.

Als derde was het de beurt aan **Murphy**. Dit vijftal zagen we al verschillende keren eerder op rock rally’s. Dat is ook meteen wat Murphy ons te bieden heeft: rock. Het geluid in de tent was dik oké en de muzikanten wisten waar ze mee bezig waren. Murphy wist zich te onderscheiden in de extra punch en distortion in hun muziek die haaks stond op de standaard rock vocals. Dit werkte in elk geval wel. Hun optreden en performance was goed, niets meer, maar zeker ook niets minder. Hoewel de band Rock Louwel niet aankondigde op hun facebook en we verder online ook niets terug vonden bleek dit hun laatste optreden te zijn. Succes met volgende projecten jongens!

De vierde Limburgse band op rij was **Generation 84**. Deze punkrockers zijn bij RockXXL geen onbekende meer. Ondertussen timmert deze band al weer bijna tien jaar aan hun weg door de punkscene, met stops in voorprogramma’s van bands zoals Bad Religion. De Club East begon langzaamaan voller te geraken, maar de plaats tussen het podium en het publiek bleef nog voor enkele meters open. Dit vijftal begon hun set zoals gewoonlijk: staande als een powerhouse. Het geluid in de tent was goed en de band speelde alles netjes en strak aan elkaar. Ook de vocals van zanger Teun zorgde voor een extra portie kracht. Deze deden ons denken aan Ignite, waarvan Generation 84 de cover ‘Veteran’ bracht.

Noise, Grunge, krautrock, psychedelica,… als het kind maar een naam heeft. Dit zijn de genres die **The Waltz** plakken onder hun muziek. En ja hoor, het is gewoon een mix van deze. Voor degene die niet zo goed zijn met genres: stevige rock met synths en een hoek af. In de Club West bewees The Waltz hun kunnen met een strakke set vol aanstekelijke muziek. De band trad op met een zanger/gitarist minder, maar dat was amper te merken. Afsluiten deden ze met het geweldige ’Ferocious’. Zoek ‘Ferocious’ gerust een keer op, want wat een dijk van een nummer is deze?!

Spelen op Wacken, het grootste metal festival van de wereld. Het is niet voor elke Belgische band weggelegd. De thrash metallers van **Speed Queen** kregen deze eer echter wel. Een ervaring die de band geen windeieren heeft gelegd. Vanaf seconde één waren we mee. Thrash metal, rock ’n roll en hier een daar een vleugje glam metal. Hoewel deze genres misschien wat gedateerd klinken wist Speed Queen ze een frisse wind in te blazen. Zowel op het podium als ervoor werd er uitgebreid geheadbangd en ook voor een potje meezingen deinsde het publiek niet terug. Voor de eerste keer op de avond konden we spreken van een volle tent. Aan de vele Speed Queen t-shirts te zien, zullen de vele fans van de band  hier wel ergens voor iets tussen zitten. Het is nog maar eens bewezen dat Speed Queen een begrip is in Limburg, en verdient!

Wie herinnert zich Dries en Dieter nog? Deelnemers van De Voice Van Vlaanderen. Hun band **Houston’s Problem** mocht om klokslag 21 uur de Club West in lichterlaaie zetten. Hun deelname aan De Voice zorgde er zienderogen voor dat niet enkel de alternatievelingen en de jeugd kwamen opdagen. Met hun mix van alt –en stoner-rock ging er een donker sfeertje hangen in de tent. Dit had blijkbaar niet iedereen verwacht maar het kon ons wel smaken. Met hun nieuwe single ‘Malevolent’ onder de arm beloofd het enkel nog bergop te gaan voor deze heren.

De enige buitenlandse band van de avond was **Insanity Alert**. Deze band uit Oostenrijk speelt een mengeling van thrash metal en hardcore en stond al op festivals zoals Hellfest. Insanity Alert wist zich de laatste jaren te ontpoppen tot een gewilde band in België en z’n buurlanden. Met nummers over longboards, macaroni, David Guetta en meer is het aspect van fun bijna even belangrijk als de muziek zelf. Ook op het podium trok de band deze lijn door met attributen zoals krabbepoten als handen en een roze bivakmuts. Ook bracht de band borden mee waar teksten opstonden waardoor het publiek gemakkelijk kon meezingen. De eerste moshpits van de avond waren een feit en een bewerkte cover van ‘Run To The Hills’ zorgde voor een geamuseerd publiek.

Eén van de meest opkomende Belgische rockbands is zonder twijfel **The Guru Guru**. Met hun debuutplaat ‘Pchew’ wisten deze post-rockers heel wat potten te breken en gingen ze op tour door Frankrijk. Met nummers als ‘Up The Wall’, ‘Backdoor’ en ‘We Had Been Drinkin’ Bad Stuff’ werd er een opzwepend optreden gegeven. De energie op het podium werkte aanstekelijk waardoor het publiek uitgebreid aan het dansen was geslagen of minstens hun hoofd van boven naar onder wist te bewegen. The Guru Guru was zonder twijfel een hoogtepunt op Rock Louwel!

Twintig minuten later dan verwacht begon **Among The Saints** aan hun set. Weliswaar met enkele kleine technische probleempjes. Among The Saints speelde folkrock met doedelzakken, accordeons en fluiten. De band speelde vooral covers van Flogging Molly, Dropkick Murphys, nummers als ‘wat zullen we drinken’ in een nieuw jasje en ook eigen werk. Het klinkt als een feest en dat was het ook. Er werd gezongen, gedanst en de band kreeg zelfs heel de tent op hun knieën om daarna recht te springen en volledig los te gaan. Buiten de kleine probleempjes hebben we erg genoten van Among The Saints. Misschien had de organisatie de band beter omgewisseld met Shht, zodat Among The Saints een afterparty zou zijn, dat wel.

Moeten we **Brutus** nog voorstellen? Na het succes van debuutplaat ‘Burst’ loopt het voor dit Leuvense Trio op wieltjes. Verschillende tours, een agenda vol shows,… Nummers als ‘All Along’ zijn niet meer onbekend bij het grote publiek en dat werd meteen duidelijk wanneer er uitgebreid werd meegezongen. Tot onze verbazing speelde de band ook twee nieuwe nummers. Het eerste was rustiger en ging over in een gewoonlijke portie blastbeats. Het tweede nummer was dan weer het stevigste nummer dat de band tot nu toe maakte. Het viel in elk geval erg in de smaak. We hadden stiekem gehoopt dat Brutus samen met The Guru Guru een nummer zou brengen uit hun split EP, maar het mocht niet zijn. Zoals we de band al eerder beschreven: Brutus is de belofte van de Belgische rockscene. Dat hebben ze op Rock Louwel nog maar eens dubbel en dik bewezen.

Origineel zijn in rock of post-rock is vaak niet gemakkelijk, maar als er één ding is dat **Shht** is, is het dat wel! Elektronica gemixt met post-rock en overgoten met een hoop weirdness. De band gebruikt standaard autotune en geraakt er nog mee weg ook. Zelfs ’Bohemian Rhapsody’ van Queen omtoveren tot iets buitenaards zorgde voor een geslaagd nummer. Rock Louwel werd muzikaal ‘over the top’ afgesloten in stijl!

Daarna ging het feest gewoon door met het dj duo van **Goe Vur In Den Otto**.
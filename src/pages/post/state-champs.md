---
id: 4964
title: State Champs
category: Interviews
band: State Champs
date: 2018-05-26T14:02:02+00:00
author: Seppe Van Ael
layout: post
permalink: /news/interview-state-champs/
image: statechamps-1437156640.jpg
---
**State Champs is een pop punk band uit New York. De voorbije drie jaren speelden ze maar liefst vijf shows in België en op drie november staan ze opnieuw in de Muziekodroom in Hasselt. Voor hun show in Zappa, Antwerpen, zaten we samen met de gitarist Tyler. De oprichter van State Champs had het met ons over hun nieuwe album 'Living Proof', de vergelijking met All Time Low en hun slechtste festivalervaring ooit, dat in België bleek te zijn.**

**Jullie nieuwe album ‘Living Proof’ komt uit op 15 juni. Van waar komt de titel?**

Het album heet 'Living Proof' omdat de nummers 100% het bewijs zijn van ons harde werk. We hebben veel tijd in dit album gestoken en in deze moeilijke muziekwereld hebben we het toch maar overleefd als pop punk band. De nummers op dit album zijn allemaal verbonden door dit algemene thema, daarom was dit de enige geschikte naam voor het album.

**Op de cover van het album zien we een tijger omringd door verschillende elementen, voor wat staan al deze verschillende elementen?**

De tijger staat voor de overwinning die we behaald hebben door het produceren van dit album. De andere spullen die op de albumcover te zien zijn, stellen elk een thema van een nummer op het album voor. Uiteindelijk zal je, als je het album volledig beluisterd hebt, ieder item op de albumcover een betekenis kunnen geven.

**‘Dead and Gone’ is het eerste nummer van de nieuwe plaat. Wat kunnen we verwachten van de rest van het album?**

Het is een goede reflectie van het hele album, het heeft een iets meer pop kantje en een luid refrein. We wilden tonen dat die pop en alternatieve kant nog steeds bij ons hoort. Maar er is voor ieder wat wils op het nieuwe album. Het album is heel divers. Er zijn up-tempo nummers, ballads, snelle pop punk nummers en summer jams. We wouden zoveel mogelijk tonen zonder onze pop punk stijl te verliezen. Er zijn dus nummers zoals 'Dead and Gone', maar ook zoals 'Crystall Ball' dat iets minder punk zijn.

**Een nummer op het nieuwe album heet ‘Time Machine’. Is State Champs doorheen de jaren veranderd?**

Ja, we zijn eigenlijk geëvolueerd. Vroeger speelden we vooral heel snelle punk songs. Ze dachten toen eigenlijk niet zo goed na. We zijn altijd fans geweest van pop en pop heeft ook altijd een invloed op ons gehad. Daarna zijn we die dingen ook in onze muziek beginnen te mixen. Hoe ouder we worden hoe meer alternatieve elementen er in de band sluipen.

**Heel wat fans zeggen dat de nieuwe nummers een beetje lijken op het vroegere All Time Low. Komt dit omdat Alex Ghaskarth heeft meegeschreven aan het nieuwe album?**

Het is grappig dat veel mensen zeggen dat ‘Dead and Gone’ lijkt op All Time Low, want Alex heeft met dat nummer niets te maken gehad. Mensen zeggen vaak heel veel. Het is zoals mensen zeggen dat Neck Deep lijkt op A Day To Remember. Ze moeten altijd een nummer kunnen associëren met één of andere band. Het is niet aan ons om de juiste link te leggen, dat moeten de fans doen. Ik vind het echter zeker en vast een compliment. We houden allemaal van All Time Low, maar volgens mij hebben we toch onze eigen sound. In een zee van duizenden pop punk band proberen wij ons toch te onderscheiden.

**Er hebben dus wel enkele grote artiesten meegewerkt aan dit album?**

Ja, Alex (All Time Low) heeft drie nummers met ons gemaakt. ‘Criminal’, ‘The Fix Up’ and ‘Save Haven’. Terwijl deze drie nummers eigenlijk niets weg hebben van All Time Low. De fans zijn dus fout! (lacht).

En dan heb je ook nog Mark Hoppus (Blink 182). Hij is eigenlijk degene die met ons ‘Dead and Gone’ heeft gemaakt. Voor ‘Time Machine’ heeft hij zelfs de vocals mee ingezongen.

**Jullie doen heel wat shows in België de laatste tijd. In 2016 stonden jullie op Pukkelpop. Herinneren jullie dit optreden nog?**

Ja, jammer genoeg wel, dat was onze slechtste show ooit. De micro van Derek werkte niet en wij hadden niets door. Het publiek was eigenlijk aan het luisteren naar niets tijdens de eerste twee songs. Dat was eigenlijk de enige keer dat we echt werden uitgelachen op een concert. Dat was heel stom want het was onze eerste keer op het festival en we hadden erg veel zin in het optreden. Ondanks dat de muziek niet werkte, gaven we ons toch volledig. Ik denk dat dat een goede reflectie is van wie we zijn als band. Het was best akward voor het publiek, maar dat was een avond waar alles fout liep. We hebben er wel uit geleerd dat we veel georganiseerder en meer voorbereid naar een optreden moeten komen. Het was niet volledig onze fout, maar toch, we hadden het kunnen vermijden.

**Wat vinden jullie het leukste: concerten of festivals?**

Het is waarschijnlijk niet het antwoord dat je witl, maar ik vind ze allebei even leuk. Ook al speelden we op Pukkelpop onze slechtste set ooit, ik kon diezelfde dag wel nog Rihanna gaan bekijken en dat was super cool! Festivals zijn leuk om de reden dat je andere bands kan gaan bekijken. Niets kan echter op tegen het headlinen van je eigen tour.

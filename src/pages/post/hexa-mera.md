---
id: 2150
title: Hexa Mera
category: Interviews
band: Hexa Mera
date: 2017-04-10T19:06:13+00:00
author: Seppe Van Ael
permalink: /news/interview-hexa-mera/
thumbnail: >-
  https://res.cloudinary.com/rockxxl/image/upload/17887662_10155985273773032_187117082_o.jpg
---
**Het Mechelse Hexa Mera kwam zopas aanzetten met hun nieuwe album 'Enlightenment'. Deze werd door de pers en ook door ons zeer goed onthaalt. De band is qua sound nog meer gegroeid als voorheen en ook met een nummer als 'Union' heeft de band het grotere publiek uitgebreid kunnen verrassen. Als kers op de taart speelt Hexa Mera dit jaar voor de tweede maal op Graspop. Meer is er niet nodig om deze band een aantal vragen te stellen.**
**Hexa Mera is terug met een gloednieuw album ‘Enlightenment’. Vanwaar deze titel?**

Als band hebben we altijd al een filosofische dimensie gehad. Wetenschap en filosofie zijn de fundamenten waarop onze muziek steunt. Ook wijzelf als individu’s hechten hier veel belang aan. We zijn allemaal atheïst, en bijgevolg zijn wetenschap en filosofie belangrijke _tools_ om ons bestaan te verklaren en te begrijpen. ‘Enlightenment’ staat voor de periode van de verlichting (18<sup>e</sup> eeuw). Dit was een historische sprong naar rationaliteit en logica waarbij de mensheid langzaam afstand begon te nemen van dogmatisch denken en religie als absolute macht. Naar onze mening is dit misschien  wel de belangrijkste (r)evolutie uit onze geschiedenis: het gaat allemaal over die nieuwe ‘vrijheid’ waardoor onze soort een enorme groei aan intellect en kennis teweeg heeft weten te brengen. Met onze nieuwe plaat ‘Enlightenment’ willen we de nood aan intellect en kennis in de hedendaagse maatschappij benadrukken, want we hebben allemaal datzelfde gevoel dat de wereld vandaag in uiterst slechte staat is. Het is alsof we langzaam weer vervallen in de duisternis en wij maken ons hier zorgen over. De grootste idioten kunnen politiek leider worden, religieuze radicalen terroriseren de planeet, de elite vult vooral eigen zakken en terwijl we onze eigen soort bestrijden met de ene oorlog na de andere, vervuilen we onze planeet zo hard dat de hele natuur uit balans geraakt. Goed bezig zijn we niet, en de grootste boosdoeners in onze ogen zijn selectief apathisme en onwetendheid. We gaan met deze plaat de directe confrontatie aan met dogma's, creationisme en al wat de mensheid en ons vrije denkt en ten onrechte beperkt. De indoctrinerende kracht van abrahamistische religies is exact waar we tegen vechten.
  
**Het lijkt erop dat het melodieuze aspect in de** **muziek veel meer ruimte heeft gekregen dan voorheen.**

Jazeker, we hebben met deze plaat echt onze weg gevonden. We zijn als band enorm geëvolueerd naar een hardere, maar ook melodischere stijl van schrijven. Dat is een pad dat we bewandelen sinds de laatst geschreven tracks van Human Entropy: toen is gitarist Mathias ons komen vergezellen. Die lijn hebben we nu dus verder getrokken. Ook het feit dat veel blauwdrukken van de _tracks_ op ‘Enlightenment’ afkomstig zijn van Mathias tekent de melodieuze kant van onze muziek enorm.

**Zijn er nog grote verschillen met jullie vorige plaat ‘Human Entropy’?**

In onze ogen toch wel. We hebben als band een grote evolutie doormaakt. Bij onze vorige plaat waren ongeveer de helft van de _tracks_ nog samen met Dennis (Gitarist tot 2013) geschreven. En Stoosh (Bassist tot 2014) heeft aan het hele album meegeschreven. Dit verschil is wel heel merkbaar. Mathias heeft voor 'Enlightenment' enorm veel geschreven: de meeste tracks komen voort uit zijn ideeën. Niels is al sinds 2014 onze bassist, maar schrijft en speelt nu z’n eigen lijnen. Hij is eigenlijk een klassiek geschoolde trombonist, en dat zorgt toch voor een andere aanpak. Hij durft z’n eigen ding doen: geen typische metalbas dus! We zijn nu veel melodischer, zonder de heavyness te verliezen. Yannick heeft enkele stappen durven zetten die niet meteen aanleunen bij z’n _grunt_, en is zo als zanger stevig gegroeid, en ook Pierre z’n drumlijnen zijn niet enkel snel en heavy, ze staan ook meer in functie van de _track_. Het maken van muziek gebeurde nu ook veel natuurlijker, de hele band beleeft een soort van symbiose tijdens het schrijfproces. Alle ideeën vullen elkaar perfect aan, als puzzelstukjes.

**Jullie teksten zijn niet meteen van de luchtigste. Wat is de boodschap die Hexa Mera wilt overbrengen?** 

We zitten met een soort van groeiende kwaadheid en teleurstelling die bijna dagdagelijks gevoed wordt door de terreur en immoraliteit die we rondom ons te zien krijgen. Dit ongenoegen en onbegrip ten opzichte van onze eigen soort vormde een rijkelijke voedelbodem voor ‘Enlightenment’. Wij willen echt dat mensen hun ogen open doen en gewoonweg stoppen met alles om zeep te helpen. Wij hopen dat kennis en rationaliteit onze soort kan redden voor het te laat is. Al hebben we daar niet zo veel vertrouwen in. De boodschap van de hele plaat is heel simpel: “Denk na!”.

**Telt dit ook voor de quotes die op het artwork van de cd te vinden zijn?**

Zeker en vast. Intelligentie en empathie zijn de sleutels tot een efficiënte en moreel verantwoorde samenleving. Een krachtige quote kan met weinig woorden veel zeggen.

**Union, een nummer waarin maar liefst 14 zangers het woord nemen. Een geslaagd project als je het mij vraagt, maar hoe is deze ontstaan?**

'Union' was een van de eerste nummers van de nieuwe cd. Het was groovy, melodisch en catchy, maar elk nieuwer nummer dat we schreven was telkens op één van die vlakken sterker dan Union. We maakten ons wat zorgen dat Union er niet genoeg zou uitspringen. Toen kwam Jan met het idee om het thema van het nummer ook echt tot leven te wekken. Zo konden we het toch de kracht geven om er uit te springen. Instrumentaal is Union relatief simpel en helemaal niet complex. Dat maakte het ook makkelijk om met andere stemmen aan het werk te gaan, niet elke track is daar toegankelijk genoeg voor.

**Je voelt gewoonweg het bloed, zweet en tranen die in ‘Enlightenment’ zijn gestopt. Wanneer beslis je dat een plaat af is?**

Wij weten altijd goed rond welk thema we een plaat willen maken. De inspiratie en het schrijven volgen dan vanzelf. Maar dit proces mag niet blijven duren: soms moet je als band gewoon op de rem kunnen drukken. Rond ‘Enlightenment’ hadden we een 16 tal nummers waar we aan werkten. Hiervan hebben we er enkele opzij gelegd omdat ze niet helemaal binnen het verhaal pasten of omdat we er maar aan bleven sleutelen. We hebben onszelf dan een deadline opgelegd en gezien wat wel en wat niet haalbaar was. Uiteindelijk hebben we de 11 tracks geselecteerd die naar onze mening perfect in het plaatje pasten en die elk hun eigen verhaal vertellen, zowel muzikaal als via de tekst binnen het concept van ‘Enlightenment’.

**Wat je zelf doet doe je natuurlijk beter, maar je zou toch denken dat een band als Hexa Mera ondertussen bij een platenfirma zou zitten?**

Tot nu toe zijn we onze eigen platenfirma! Misschien is het wel de volgende noodzakelijke stap, maar we zijn hier eigenlijk nooit echt actief naar op zoek geweest. Indien er oprechte interesse is zullen ze ons wel weten te vinden. Maar wij zijn geen band die zich hierop focust. We doen heel veel zelf en we doen dat graag. Bij een label is het ook niet allemaal rozegeur en manenschijn: vaak zit je als band daar vast aan strengere deadlines en moet je binnen de lijntjes kleuren. Wij genieten van de volledige vrijheid om alles aan te pakken hoe we het zelf willen. Wij zullen ook enkel interesse hebben in een label als we zien dat dit ons echt kan helpen. Ze moeten dingen kunnen aanbieden die we zelf niet kunnen realiseren. Tot er zo’n aanbod komt blijven we alles met plezier zelf doen.

**Jullie artwork, videoclips en ook liveshows zijn altijd mooi verzorgd. Hoe belangrijk zijn voor jullie de visuals in de band?**

Enorm belangrijk! Minstens even belangrijk als het muzikale gegeven. Als band moet men op elk vlak presteren. Zowel het auditieve als het visuele moet af zijn. Dit zijn de belangrijkste zintuigen waarmee mensen met een band in aanraking komen. Tegenwoordig wordt je ook alleen maar serieus genomen als het hele plaatje klopt. Wij letten hier ook enorm op bij andere bands. Niet enkel de muziek, het artwork en de clips, maar ook het gebruik van sociale media vinden wij een belangrijk bandgegeven. Opnieuw doen we alles zelf: Niels en Jan houden zich bezig met gezeefdrukte posters, het ontwerpen van t-shirts, de layout van _digipack_ en _booklet_, videoclips, _making of_s, facebook visuals, … We zijn heel streng op het visuele. Alles moet goedgekeurd worden door de hele band, of het komt niet naar buiten. We houden de touwtjes strak in eigen handen en zorgen er telkens voor dat het tot in de puntjes afgewerkt is. We werken nu ook al een tijdje met Kari en Vassili, die live respectievelijk voor licht en klank zorgen, en dat tilt onze liveshow ook een stapje hoger. Die jongens zijn makkelijk om mee samen te werken en vlot in de omgang. Ze zien er ook geen graten in om mee op te stellen en af te breken. Voor ons is dat een hele luxe: van zodra we op het podium staan moeten we ons enkel bezig houden met de muziek: zij zorgen voor de rest, en ze doen dat geweldig.

**Doorheen het hele artwork en ook in jullie videoclip van ‘Enlighenment’ komt dezelfde ster terug.** 

Dat is een dodecahedron. Het concept ontstond tijdens een lange treinrit. We zochten naar een nieuwe visuele richting om Hexa Mera weer te geven. Eerst waren we van plan om iets met dieren te doen: elk bandlid zou een eigen _spirit animal_ krijgen. Maar dat werd al snel héél _Power Rangers_. Dan kwam het idee om met een kubus te werken, maar dan ééntje met 5 hoeken in plaats van 4. Na een beetje _Google Fu_ bleek dat dit (uiteraard) al bestond. Meer nog: deze figuur (een dodecahedron) is een Platonisch lichaam, toegekend aan ether: het element dat alle andere elementen verbind en bovendien de stof waaruit de hemel zou gemaakt zijn. Een betere _fit_ voor ‘Enlightenment’ konden we dus niet vinden.We hebben dan op elk vlak een vijfpuntige piramide toegevoegd, waardoor we een soort van driedimensionale twaalfpuntige ster kregen, en het is die ster die je overal ziet terugkomen!**
  
** 

**Jullie hebben doorheen de jaren al een serieuze bucketlist kunnen afstrepen.** **Wat is de volgende stap die Hexa Mera wilt maken?**

We willen vooral nieuwe zieltjes winnen! Meer festivals en nieuwe horizons opzoeken. Het grote doel is om zoveel mogelijk bereik te hebben. De volgende stap? Gewoon blijven gaan en steeds met een glimlach achterom kijken!

<blockquote data-secret="qWzW49IueO" class="wp-embedded-content">
  <p>
    <a href="http://www.rockxxl.com/album-review/review-hexa-mera-enlightenment/">review: Hexa Mera – Enlightenment</a>
  </p>
</blockquote>
---
id: 4520
title: "voorbeschouwing: Deez Nuts (Muziekodroom, 2018)"
date: 2018-03-22T19:21:43+00:00
author: Seppe Van Ael
layout: post
permalink: /news/voorbeschouwing-deez-nuts-muziekodroom-2018/
image: 29249418_1844539552232622_1668904848185098240_n-e1521746472868.jpg
---
**Begin vorig jaar trad Deez Nuts nog op in de Muziekodroom in Hasselt. Een dik jaar en vier passages in België later staan deze Australiërs er morgen weer met de ‘You Are Part Of This Tour’. Dezelfde tour als vorig jaar, maar met een gloednieuwe line-up. Publiekslieveling Trash Talk is erbij, maar ook Capsize, Brutality Will Prevail en Boundaries zullen enkele harde muziekjes door de boxen knallen. Trek je dansschoenen aan, zing mee, maar vergeet vooral niet te stagediven!** 

Het Canadese **Boundaries** krijgt de eer om de show af te trappen. Boundaries speelt hun eerste tour buiten Canada. Met hun nieuwste album ‘Wet World’ onder de arm krijgen we ongetwijfeld een stevig staaltje hardcore punk voorgeschoteld, lekker old school.  Spoiler alert: De band nam een cover op van Nirvana’s ‘Breed’, dat belooft!



Ook **Brutality Will Prevail** is van de partij. De Engelsmannen wisten de laatste tien jaar menig hardcore fan te overtuigen door dit genre te mixen met een donkere ondertoon. Vergis je echter niet! Ook al klinkt hun muziek vaak slepend en doomy, en gaan hun teksten over demonen en de dood, Brutality Will Prevail is een band die gelegenheid geeft voor de betere mosh pit.



Elke hardcore line-up heeft regelmatig een vreemde eend in de bijt. Dat is ook dit keer niet anders. Het Amerikaanse **Capsize** is de enige band van het gezelschap die clean vocals gebruikt. Met hun post hardcore zijn ze iets minder straight forward als de rest, maar zeker niet minder goed. Beslis morgen zelf maar!



Onze persoonlijke favoriet: **Trash Talk**. Het brutalere antwoord op bands zoals Minor Threat en Black Flag. Verwacht je aan een dosis hardcore punk van de bovenste plank. Snel, kort, maar vooral zeer krachtig. De organisatie liet alvast weten dat dit viertal slechts twintig minuten op het podium zal staan. Mis ze dus niet!



Hoeven we ze nog voor te stellen? **Deez Nuts** wist zich de laatste tien jaar te ontpoppen tot een absolute grootheid in het hardcore genre. Met hun vaak op hiphop gebaseerde muziek en bad boy teksten is stilstaan en niet meezingen geen optie. Feesten is waar ze goed in zijn en een feest zal het worden!



info en tickets:

https://www.muziekodroom.be/
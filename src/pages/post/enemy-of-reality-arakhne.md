---
id: 157
title: Enemy of Reality - Arakhne
category: Album reviews
groups: Enemy of Reality
album: Arakhne
date: 2016-10-17T12:48:14+00:00
author: Seppe Van Ael
layout: post
permalink: /album-review/review-enemy-of-reality-arakhne/
thumbnail: >-
  https://res.cloudinary.com/rockxxl/image/upload/tumblr_inline_of6zfhwett1uncqs0_1280.jpg
---
In 2013 zag Enemy of Reality het levenslicht. Nadat Iliana Tsakiraki besloot te stoppen met haar vorige band Meden Agan, schudde ze snel deze kaskraker uit haar mouw. Het vorige album ‘Rejected Gods’ behaalde veel positieve commentaren alsook hun debuutoptreden tijdens het Metal Female Voices Festival in Wieze in 2014. Hun nieuwe album Arakhne vertelt het verhaal over de Hellenistische mythe over het ontstaan van de spin. RockXXL is meer dan benieuwd wat de Grieken dit keer ervan terechtbrengen.

Net als bij het vorige album opent Arakhne met een ietwat zweverige intro waarbij gesproken tekst hoort om dan meteen erna met een knaller van formaat te openen. Hierbij vallen de stevige uitvallen van zowel gastzanger Fabio Lione (Rhapsody of Fire) als die van Iliana sterk in de smaak. Het catchy ‘Weakness lies Within’ neemt je dan weer mee op sleeptouw doorheen de symfonische refreinen waarvoor Enemy of Reality gekend staat. Hun vierde nummer ‘Time Immemorial’ is een beetje de vreemde eend in de bijt. Iliana toont hier ook zeker dat ze haar stem op een andere manier kan gebruiken in combinatie met de thrashy mannenzang. Er zijn zelfs dance-invloeden te horen in het nummer. Bij het volgende nummer ‘Nouthetisis’ is Jeff Waters van Annihilator te horen op gitaar. Het nummer opent Iliana a capella waarna het hele orkest losbarst. De laatste gastzangeres op dit album is niemand minder dan Chiara Malvestiti van Therion in Crysalys. Op het nummer ‘Showdown’ neemt zij de partijen van hoofdpersonage Arakhne voor haar rekening: perfect combo als je het ons vraagt. ‘Taste of Defeat’ ligt dan weer in de lijn van ‘Weakness Lies Within’, want deze catchy song is live een leuke meezinger voor het publiek. Bij ‘In Hiding’ mag je dan weer het stevigere werk verwachten met een leuke ‘piratenmelodie’. Het enige nummer met een balladestukje op de plaat is ‘I Spare You’, maar dan ook ineens een harde parelt met een zachte kern waar we vooral live benieuwd naar zijn. Eindigen doet Arakhne met ‘A Gift of Curse’. Eerlijk gezegd hadden we liever de laatste twee nummers omgekeerd gezien, maar gedane zaken nemen geen keer.

Wie hun vorige plaat ‘Rejected Gods’ kon pruimen zal met ‘Arakhne’ zeker niet teleurgesteld zijn. Enemy of Reality tourt niet veel, maar op zondag 23 oktober is er de kans om hen nog eens live aan het werk te zien op het Metal Female Voices Festival in de Oktoberhallen in Wieze om 17:00. Het belooft een knaller van formaat te worden waar ook gastzangeres op de plaat, Chiara Malvestiti, aanwezig zal zijn.

score: 8,5/10
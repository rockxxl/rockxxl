---
id: 5251
title: Anti-Flag
category: Interviews
band: Anti-Flag
date: 2018-06-23T20:36:35+00:00
author: Seppe Van Ael
layout: post
permalink: /news/interview-anti-flag/
thumbnail: >-
  http://res.cloudinary.com/rockxxl/image/upload/Anti-Flag.jpg
---
**Op Graspop Metal Meeting zat RockXXL rond tafel met Anti-Flag drummer Pat Thetic. Anti-Flag is de politieke punkband bij uitstek. Eind vorig jaar kwam hun nieuw album ‘American Fall’ uit, waarmee ze een uitgebreide mening gaven over het presidentschap van Donald Trump en de huidige situatie in Amerika. Hierover ging dan ook ons gesprek.**
**In november kwam jullie nieuw album ‘American Fall uit’. Jullie vorige plaat kreeg de naam ‘American Spring’. Wat is de gelijkenis of het verschil tussen deze twee albums?**

Het grote verschil is vooral dat beide albums een ander uitgangspunt hebben. Bij ‘American Spring’ waren we vooral bezig met het klein beetje hoop dat er bleek te zijn in de wereld. ‘American Fall’ gaat er dan weer over hoe dat de wereld er nu uitziet. Vooral hoe Trump het racisme in Amerika onderlijnt. Hij is zeker niet de oorzaak, maar helpen doet hij ook niet bepaald. Trump maakt racisme terug oké in de US. Ook vluchtelingen die naar de grens komen, worden gescheiden van hun kinderen en soms apart teruggestuurd. Dit alles is gewoonweg gestoord. ‘American Spring’ was redelijk optimistisch en ‘American Fall’ is pessimistisch. We brengen binnenkort ‘American Reckoning’ uit, het derde deel in de reeks. Hier zullen enkele akoestische nummers, enkele covers en enkele nieuwe nummers op staan. Die komt ergens in de volgende maanden uit.

**Ik heb enkele Amerikanen ontmoet die erg bang zijn van heel het corrupte systeem in Amerika. Jullie blijven er redelijk rustig onder. Hoe zit dat bij jullie als politieke punkband?**

We zijn niet bang, wel enorm bezorgd. We leven in een wereld waar regeringen en overheden mensen die vluchten van oorlog of armoede terug sturen naar hun eigen land, zonder een oplossing te zoeken. Berlijn had tot de jaren 1930 een volkse liberale cultuur die snel veranderde in iets fascistisch met een leider als Hitler. Heel die evolutie komt niet van de ene dag op de andere. We zitten terug bij af in Amerika en veel mensen hebben schrik dat het gaat leiden tot een oorlog of gewoonweg dat onderdrukte groepen zoals de LGBTQ-gemeenschap of zwarte bevolking nog minder aanvaard zullen worden. Bij ons is het nog niet tot angst gekomen omdat we ons gelukkig kunnen omringen met mensen die bereid zijn om er tegen te vechten, met vredevol protest weliswaar. They can’t kill us all! Er is natuurlijk wel een kleine kans en daarin snap ik de angst van mensen wel.

**Ik denk dat veel wereldleiders gewoon vergeten dat zwarte mensen, de LGBTQ-gemeenschap en vluchtelingen ook gewoon mensen zijn.**

Ja klopt! De Amerikaanse regering en dan vooral Trump beschouwt mensen inderdaad niet als mensen, daar zit het grote probleem. Doordat ze zo erg veralgemenen dat bijvoorbeeld alle moslims terroristen zijn, worden mensen bang van vluchtelingen, terwijl deze net vluchten omdat ze zelf bang zijn. Daar zijn we dan ook oprecht bezorgd om. Nu zitten we vast in een vicieuze cirkel die stilaan wel onderbroken moet worden. Ook in Europa is dit het geval. Hongarije, Italië en Rusland zijn voorbeelden die het even slecht doen als Amerika. De VS heeft alleen meer macht. Het is aan iedereen die een beetje menselijk denkt om zich hier tegen te verzetten.

**Ondanks dat ‘American Fall’ tekstueel serieuzer is, is het muzikaal minder agressief dan nummers op jullie vorige albums.**

We hadden 20 à 30 nummers geschreven waarvan er 11 het album gehaald hebben. In de overige nummers zaten echter wel wat agressievere songs, maar die pasten naar ons gevoel minder thuis op ‘American Fall’. Nummers als ‘American Attraction’ zijn misschien iets trager en muzikaal minder agressief, maar het is vooral de boodschap die telt en deze proberen we zo sterk mogelijk te maken.

**Jullie zijn beginnen opnemen niet zo lang nadat Trump verkozen werd als president. Het lijkt me dan dat veel van jullie nummers last-minute geschreven zijn.**

De meeste nummers waren al geschreven. Een maand voordat we de studio ingaan hebben we een hele hoop nummers die we uit elkaar halen, terug bijeen plakken, teksten veranderen,… Dit heeft met ‘American Fall’ wel veel tijd in beslag genomen, net omdat Trump rare dingen aan het doen was waar we onze mening over kwijt wilden. We zijn ook altijd zeer enthousiast als we nummers schrijven, waardoor er last-minute nog enkele ontstaan, vlak voor we de studio in gaan. ‘Criminals’ was het enige nummer dat de plaat heeft gehaald van de nummers die vlak voor het opnemen werden geschreven.

**Anti-Flag bestaat ondertussen 30 jaar. Hoe moeilijk is het om nieuwe nummers te schrijven aangezien ze vaak over hetzelfde onderwerp (politiek) gaan?** 

Als we een tijdje niet aan een album werken, willen we gewoon beginnen schrijven. Er zijn heel wat dingen waarover we willen praten, ook al zijn deze bijna altijd politiek getint. De enige manier om dit te uiten is via een album. Het is dus niet bepaald moeilijk om een album te schrijven, maar wel om het op te nemen. Het volledige proces neemt twee à drie maanden in beslag, je moet stoppen met touren en het staat vaak in de weg van onze persoonlijke levens. Naar nummers schrijven, kijken we vaak uit. Naar het opnemen iets minder.

**Jullie brachten zopas het album ‘Their System Doesn’t Work For You’ uit 1998 opnieuw uit.**

Het is nooit op vinyl verschenen en we wilden het re-masteren en wat properder laten klinken. We kijken altijd terug naar ouder werk om het beter te maken. Re-masteren, nieuwe artwork,…

**Nu dat je vermeldt dat jullie het album opnieuw uitbrengen op vinyl. Hoe belangrijk is fysieke muziek voor jullie?**

Fysieke muziek is voor ons vooral belangrijk omdat er artwork bij komt kijken. Muziek zelf is maar één deel van het geheel. Artwork is minstens even belangrijk. Het geeft een extra identiteit aan je muziek. Zeker voor een band als Anti-Flag zijn digitale nummers niet interessant. Je mist gewoonweg een stuk van de boodschap dat een plaat meegeeft. Een vinyl is een goed medium om dat te doen. Je kan er een inlay insteken met tekst of prenten en alles is net wat groter dan op cd of een afbeelding op internet. Digitaal komt en gaat een nummer. Voor ons is muziek altijd meer geweest. Iets waar je op kan teruggrijpen, letterlijk en figuurlijk.

**Jullie spelen vandaag op een metal festival. Hoe reageert het metal publiek op een punkband als jullie?** 

Dat kan ons eigenlijk niet schelen (lacht). We spelen even enthousiast als altijd en proberen onze boodschap zo goed mogelijk over te brengen. Metalheads houden ook wel van een circle pit (lacht). We merken wel dat metal nu populairder is dan punkrock. Dit verandert om de zoveel jaar. Het zal ook niet meer lang duren voor de oude garde punkers ermee ophouden. Denk maar aan bands zoals NOFX, Bad Religion, The Offspring, Pennywise, Descendents,… Er zal dan een nieuwe generatie headliners opstaan en laten we hopen dat punkrock dan weer wat extra interesse krijgt. Anti-Flag hoort waarschijnlijk ook al niet meer tot die nieuwe generatie (lacht).

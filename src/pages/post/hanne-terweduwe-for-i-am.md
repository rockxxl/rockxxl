---
id: 2343
title: Hanne Terweduwe 
category: De Platenkast
groups: For I Am
date: 2017-05-08T14:19:51+00:00
author: Seppe Van Ael
layout: post
permalink: /news/de-platenkast-hanne-terweduwe-for-i-am/
image: 16640761_10154412050409072_4308154264668825222_n.jpg
---
**Hanne is zangeres van pop punkband For I Am en is mede-eigenaar van het label Bearded Punk Records. For I Am is net terug van een Engelse tour en ook Bearded Punk deed al een aantal internationale releases. Het werd eens tijd dat we een kijkje namen in de platenkast van Hanne, bij deze!**

**Om te beginnen: cd of vinyl?**

Dubbel antwoord! Enerzijds koop ik nog graag cd’tjes, aangezien ik meestal vooral tijd heb om in de auto naar muziek te luisteren. En inderdaad, ik ben dus echt wel te lui om alles te digitaliseren en op mijn telefoon te zetten. Ik heb overigens een auto die niet voorzien is op al die nieuwe gadgets. Old skool ftw!

Anderzijds ben ik de laatste 2 jaren ook wel een vinylliefhebstertje geworden. Zoals menigeen al geantwoord zal hebben op deze vraag, is het effectief een verslavende hobby (en helaas ook een dure)! We zijn met onze band net nog op tour geweest in Londen en daar heb ik mezelf toch wel weer wat laten gaan op gebied van plaatjes in de bekende Banquet en All Ages Record Stores. Pfoe, was me dat een mooi prijskaartje! Maar goed, ik heb het er wel voor over. Hier thuis worden vaak plaatjes opgelegd. Ze staan hier dus zeker niet zomaar stof te vergaren.

**Door welke plaat ben je echt in aanraking gekomen met de muziek die je nu luistert?**

Er zijn vast een heleboel platen die aan die definitie zouden kunnen voldoen, aangezien ik letterlijk opgegroeid ben met de punkmuziek die vooral mijn nonkel (a.k.a. noenkel Hein) mij toestuurde. Zo kwam ik al heel vroeg in contact met fantastische bands als Bad Religion, The Vandals, Goldfinger en Inspection 12… Maar als ik het moet hebben over welke plaat zeker als eerste een blijvende indruk heeft nagelaten, is dat toch wel Borders & Boundaries van Less Than Jake. En dat om de simpele reden dat ik in 2001 (of het moet toch rond die tijd geweest zijn) voor de allereerste keer als 13-jarige snotneus mee mocht huppelen met mijn pappie en nonkel naar het toenmalige Hof Ter Lo, waar niemand minder dan de ska-punkband uit Gainesville Rock City speelde. Ik kon alle nummers meezingen en ik herinner me dat ik toen al verrast was door de fantastische sfeer die op zo’n punkshow hing. Ik ben er, zoals blijkt, nooit meer anders over gaan denken.

**Wat is je favoriete Belgische plaat?**

_Seg_, met die moeilijke vragen!

Deze is echt wel de moeilijkste vraag van ze allemaal! Als ik écht moet kiezen, zou ik durven zeggen: Arizona met Popcorn & Cinemagic. Die plaat heb ik grijs gedraaid en kan ik van begin tot einde meekwelen. Heel jammer dat de band gesplit is, ook al hadden ze daar goede redenen voor. Die mannen hadden het echt ver geschopt, volgens mij!

Nu ja, ik zou hier natuurlijk nog een PAK bands en platen kunnen opnoemen, misschien een paar extra categorieën toevoegen?

Categorie 1: Most catchy album goes to …You Nervous? – Furry Tales
  
Categorie 2: Most touching album goes to… FOD – Harvest
  
Categorie 3: Craziest album goes to… The Priceduifkes – Goathorse
  
Categorie 4: Most nostalgic album goes to… Steele Justice – Neonlight Blues (ook al is dat officieel nog niet uitgebracht)
  
Categorie 5: Most well thought-out sing-along album goes to… Altitude – Dram-o-Rama
  
Categorie 6: Most technically intricate album goes to… Young Hearts – In The Middle You’ll Find Balance

En ja, ik kan zo heus nog wel een tijdje doorgaan.

**Welke plaat is de ‘guilty pleasure’ uit je platenkast?**

Zo is er echt geen enkele. Ik voel me nergens beschaamd voor! Pleasures met hopen, guilty _niks ook nie_!

** **

**Op welke plaat kan je je eens goed afreageren?**

In een emotionele bui zal dat ongetwijfeld Yellowcard met Ocean Avenue, AFI met Sing The Sorrow of No Use For A Name met Hard Rock Bottom zijn, terwijl dat in een kwade bui misschien eerder Anti-Flag met The Terror State of Bad Religion met eender wat is. In een nostalgische bui zal ik bijvoorbeeld naar The Ataris met So Long Astoria grijpen en in een happy bui neem ik sowieso een of andere Millencolin, Blink 182, Teenage Bottlerocket, Masked Intruder of New Found Glory plaat vast. Ik ben vaak happy. Hehe…

**Een vriend vraagt je advies over punk. Welke plaat raad je hem aan?**

Punk in zijn puurste vorm kan je voor mijn part nog steeds vinden in bands als Bad Religion (The Process Of Belief, The Empire Strikes First) en No Use For A Name (Leche Con Carne, Hard Rock Bottom).

**Heb je een absolute top 3?**

Niet echt. Ook weer veel te moeilijk. Ik luister graag naar verschillende subgenres binnen _de punk_. Dat maakt een top 3 opstellen zo moeilijk. Alle platen en bands die ik hier heb vernoemd hebben op een of andere manier een speciaal plaatsje in mijn hart en in mijn platenkast gekregen. Daarenboven ben ik er zeker van dat ik nu nog een heleboel platen die me na aan het hart liggen, niet heb vermeld… Me vragen een top 3 op te stellen, is bijna evenwaardig aan een ouder vragen een favoriet kind te kiezen. Dus, kortom: sorry… No top 3 for me…

Ach ja, muziek… ’t Is me wat!

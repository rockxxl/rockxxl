---
id: 139
title: Bjorn Blommé 
category: De Platenkast
groups: For I Am/ Bearded Punk Records
date: 2016-10-29T13:10:48+00:00
author: Seppe Van Ael
layout: post
permalink: /platenkast/de-platenkast-bjorn-blomme/
image: tumblr_inline_oft86dBYb01uncqs0_540-e1480422755728.jpg
---
**Het Bearded Punk label heeft zopas één kaarsje mogen uitblazen en toch zijn ze er al in geslaagd enkele geweldige Belgische punkplaten uit te brengen op zowel cd als vinyl. Mee aan de basis van het label ligt Bjorn Blommé die eveneens ook gitarist is van poppunk band For I Am. Genoeg redenen dus om zijn platenkast eens open te trekken!**

**Om te beginnen: cd of vinyl?**

Ik ben altijd een grote CD verzamelaar geweest, maar heb me 2 jaar geleden toch laten verrassen door de kwaliteit (en het plezier) van een LP-plaat… Nu is vinyl al wat de klok slaat. Ik heb op die 2 jaar al rond de 250 stuks gekocht. Help!

**Door welke plaat ben je echt in aanraking gekomen met de muziek die je nu luistert?**

Sum 41 – All Killer No Filler/ Blink 182 – Take Off Your Pants and Jacket

Goh, toen ik op 13 jarige leeftijd  voor de allereerste keer een single mocht kopen (toen nog 100BEF) wist ik niet goed wat kiezen… De strijd ging tussen Sum 41 ‘Fat Lip’ of Blink 182 ‘First Date’. Deze clipjes werden toen nog vrijwel dagelijks gespeeld op MTV, maar omdat ik toen nog niet veel zakgeld kreeg moest ik dus kiezen tussen beide bands… Uiteindelijk mocht ik ze, na lang zagen in de winkel, alle 2 kopen… Dank je wel mama om me die week wat extra zakgeld te geven.

**Wat is je favoriete Belgische plaat?**

F.O.D. – Ontario

Het is moeilijk om één Belgische plaat neer te schrijven met al die goede bands… Altitude, Coma Commander, Drum Drum Dance Dance, F.O.D., Steele Justice, The Priceduifkes, You Nervous?… één voor één bands die zeker je aandacht verdienen… Maar als ik er toch eentje moet kiezen, op vinyl, dan kies ik toch voor “Ontario” van F.O.D. Dat is naar mijn mening de Belgische pop punk op z’n best. Ik heb de band al duizend keer gezien en al duizend keer geboekt. Of zou ik toch hun “Tricks Of The Trade” plaat vernoemen… Nee, ik blijf bij m’n eerste keuze… Feestje gegarandeerd! Cd gewijs zou ik dan weer kiezen voor You Nervous?.

**Welke plaat is de ‘Guilty Pleasure’ uit je platenkast?**

Taylor Swift – 1989

Is dit de vraag waar ik moet bekennen dat ik een grote Taylor Swift fan ben en haar ‘1989’ hier regelmatig op de draaitafel ligt? Ik zie ook net dat Jonas Meukens me al is voor geweest… Nogmaals een bewijs dat we het er allemaal over eens kunnen zijn dat Taylor Swift “Het punkwijf” van de eeuw is! Taylor if you’re reading this: I love you!

**Op welke plaat kan je je eens goed afreageren?**

A Day To Remember – What Separates Me From You

Omdat ik nog niet zo lang begonnen ben met vinyl moet ik ook ‘oudere’ platen opnieuw kopen… op Funtime Festival kwam ik de hele discography van A Day To Remember tegen… Voor mij nog steeds DE band om mezelf eens op af te reageren… “What Separates Me From You” is hierbij, voor mij, de plaat bij uitstek.

**Een vriend vraagt je advies over punk. Welke plaat raad je hem aan?**

Bad Religion – Stranger Than Fiction

Moeilijk… Blink 182? Nee! The Offspring of nee wacht… Bad Religion? Ja, die laatste! Als iemand nog nooit naar punk heeft geluisterd dan is Bad Religion een goed begin! Of zou ik toch No Use For A Name aanraden… Iemand die nog nooit naar punk heeft geluisterd heeft, heeft nog nooit geleefd, zeg ik u! Ik denk dat ik dan zeker “Bad Religion – Stranger Than Fiction” zou aanraden, gewoon omdat die band, naar mijn mening, alles wat punk is omschrijft.

**Heb je een absolute top 3?**

Punkplaten die momenteel in mijn platenkast zitten:

  1. No Use For A Name – Hard Rock Bottom
  2. Bad Religion – The Process Of Belief
  3. Blink 182 – California / Enema Of The State
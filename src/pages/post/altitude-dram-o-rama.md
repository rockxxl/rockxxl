---
id: 2380
title: Altitude - Dram-O-Rama
category: Album reviews
groups: Altitude
album: Dram-O-Rama
date: 2017-05-15T14:18:05+00:00
author: Seppe Van Ael
layout: post
permalink: /album-review/review-altitude-dram-o-rama/
image: altitude-seppe.jpg
---
Na een meer dan geslaagd debuut 'Benihana' kwam het Antwerpse Altitude aanzetten met hun nieuwste wapenfeit 'Dram-O-Rama'. De titel van het album zal velen doen denken aan de 'Punk-O-Rama' albumreeks en dat is ook meteen waarin we Altitude qua stijl kunnen plaatsen. Hierbij denken we aan punkbands uit de late jaren '90, begin '00 zoals pakweg Blink 182 en New Found Glory, met deze laatste heeft Altitude het podium ook al mogen delen.

Openen doet 'Dram-O-Rama' met single Clincher. Meteen wordt er met vrolijke deuntjes naar je hoofd gegooid en heb je de neiging om de lyrics instant vanbuiten te leren. De feel good vibe van dit nummer wordt ook meteen verdergezet in een toffe videoclip. Het tweede nummer 'The Bumpe' volgt zowat in de lijn van 'Clincher' maar het is '25' die met de eerste verrassing aan komt zetten. De snelheid wordt hier enorm opgetrokken en hoewel de technische factor en de typische 'aaahaaah's' van Altitude nog steeds aanwezig zijn klinkt dit nummer best hardcore. Het zijn de vocals van zanger Daniël die het stijlverschil bepalen. Het 30 seconde durende 'Bullseye Launch the Trash' lijkt wel rechtstreeks van een Trash Talk album gepikt te zijn en ook interlude 'Can' kan zeker tellen qua stevigheid. Hoewel deze twee een beetje als fillers aanvoelen kunnen we ze in ieder geval wel smaken. De variatie wordt voorgezet in 'We Once Played a Show Next to Hayley Williams (showering). Dit nummer kaapt niet alleen de award weg voor beste titel maar het klinkt ook een pak serieuzer. Iets minder Blink, iets meer Paramore (waarschijnlijk daarom ook de titel). Ook wordt er gebruik gemaakt van een gastzanger en gastzangeres. De laatste nummers van 'Dram-O-Rama' gaan dan wel weer gewoon door in typische Altitude stijl. Hoe goed zijn 'Wrong' en 'Reality Check'?! Eindigen doet Altitude met het instrumentale en rustige 'Out'. Twee en halve minuut pauze voor je het album weer op 'repeat' zet.

Altitude heeft zichzelf weer overtroffen! Alle elementen zijn aanwezig die een goeie poppunk plaat zou moeten hebben: doordachte sing-a-longs, een sterke 00's vibe, goeie vocals,&#8230; Voeg er dan nog eens het technische aspect van dit viertal aan toe en als kers op de taart een verzorgde artwork en je hebt gewoonweg 'Dram-O-Rama'. Deze plaat kwam uit in de winter maar de zomer is alvast helemaal klaar voor Altitude en 'Dram-O-Rama'!

score: 8,5/10

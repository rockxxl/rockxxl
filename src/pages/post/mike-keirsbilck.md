---
id: 134
title: Mike Keirsbilck 
category: De Platenkast
groups: Consouling Store/ Consouling Sounds
date: 2016-11-02T13:18:40+00:00
author: Seppe Van Ael
layout: post
permalink: /platenkast/de-platenkast-mike-keirsbilck/
image: mike-e1480885167238.jpg
---
**Ongetwijfeld één van de belangrijkste personen die het Belgische postrock/metal gebeuren mee in ere houd is Mike Keirsbilck. Met het label Consouling Sounds en de platenwinkel Consouling Store wordt België bijna dagelijks voorzien van een nieuwe portie postrock/metal. Geen gemakkelijke taak met een platenwinkel als Consouling Store maar Mike wist ons toch zijn favoriete platen te tonen.**

**Om te beginnen: cd of vinyl?**

Wel, eigenlijk allebei. Ik ben in mijn vroege tienerjaren vinyl beginnen verzamelen omdat vinyl toen een pak goedkoper was dan de dure cd. Het is een gewoonte die ik lustig ben blijven
  
verder zetten, zelfs al is vinyl ondertussen al lang niet meer dat goedkope medium. Met vinyl kunnen spelen betekent voor mij de tijd hebben om actief met muziek bezig te zijn. Als je om de 20 minuten de plaat moet omdraaien kan je moeilijk ondertussen met andere dingen bezig zijn. Vinyl is voor mij geen achtergrondmuziek. Daarvoor zet ik dan weer vaker een cd op. Ook voor lange autoritten blijft de cd een onmisbare reisgezel. Het hangt er dus van af hoe ik muziek wil beleven, maar ze hebben allebei een grote waarde voor mij.

**Door welke plaat ben je echt in aanraking gekomen met de muziek die je nu luistert?**

Isis – Oceanic

Ik vermoed dat de plaat die mijn pad grondig gevormd heeft “Oceanic” van Isis zal zijn. Ik heb mijn hele actieve luisterleven al in meer of mindere mate naar zware muziek geluisterd, maar het is pas nadat ik via een zijsprong in de postrock met Isis in aanraking kwam dat ik voelde dat alles in elkaar begon te klikken. Er is zeker een muzikaal leven voor Isis en een muzikaal leven na Isis bij mij.

**Wat is je favoriete Belgische plaat?**

Amenra – Mass III

Heel erg moeilijk om zomaar één favoriete plaat te kiezen, maar als ik dan toch een plaat moet kiezen, dan kan ik niet anders dan de plaat te kiezen die me ook grondig door elkaar heeft geschud: Mass III van Amenra. Nadat ik met de eerder vermelde plaat van Isis in contact kwam, was ik op zoek naar vergelijkbare dingen. Ik heb eerst Mass II ontdekt en heel kort daarna Mass III. Het was onvoorstelbaar dat deze muziek mogelijk was. En dan nog in België ook. Ik was meteen verkocht. Het is ook een plaat die steeds opnieuw blijf opzoeken. Om de zoveel tijd moet die gewoon nog eens gedraaid worden.

**Welke plaat is de ‘Guilty Pleasure’ uit je platenkast?**

Doe Maar – Alles

Dat zal denk ik het verzameld werk van Doe Maar zijn. Ik weet het: halfbakken zachte reggae, meisjesmuziek, of noem maar op. Toch spreekt de muziek me op de een of andere manier aan. Het zit vaak heel clever in elkaar, en zit barstensvol subtiliteiten. Ondanks het feit dat het eigenlijk niet hoort, ben ik toch grote fan.

**Op welke plaat kan je je eens goed afreageren?**

Mayhem – De Mysteriis Dom Sathanas

Als ik nood heb om auditief stoom af te blazen grijp ik steeds terug naar de black metal uit mijn jeugd. “De Mysteriis Dom Sathanas” van Mayhem is een prima afreageerplaat. Of als het toch nog dat tikje meer rechtdoor mag gaan, dan moeten “The Secret of the Black Arts” van Dark Funeral, “Battles in the North” van Immortal of “Opus Nocturne” van Marduk eraan geloven. Als ik veel af te reageren heb, dan is dit trouwens ook de integrale playlist. Op repeat.

**Een vriend vraagt je advies over postrock/metal. Welke plaat raad je hem aan?**

…

Er zijn er een aantal die ontzettend aan te raden zijn. Niet alleen omdat ze vaak een gehele generatie gevormd hebben, maar ook omdat het steengoeie albums zijn. Dan vermeld ik steevast “Levez Vos Skinny Fists” van Godspeed You! Black Emperor, “Come On Die Young” van Mogwal, “Panopticon” van ISIS, “The Eye of Every Storm” van Neurosis, “Mass
  
III” van Amenra, “Frenzy of the Absolute” van Fear Falls Burning en “The Sea Swells a Bit” van Aidan Baker. Tenminste, dat is wat ik vandaag zou aanraden. Morgen kan het er alweer heel anders uitzien.

**Heb je een absolute top 3?**

Mijn absolute top 3 varieert van moment tot moment. Het hangt er maar van af in welke gemoedstoestand ik me bevind. Mijn top 3 kan zelfs variëren van uur tot uur.
  
Maar op dit moment is het wellicht:

1.    Amenra – Mass III
  
2.    Isis – Panopticon
  
3.    Mayhem – De Mysteriis Dom Sathanas
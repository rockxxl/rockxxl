---
id: 1876
title: For I Am - All About Perspectives
category: Album reviews
groups: For I Am
album: All About Perspectives
date: 2017-03-14T20:51:37+00:00
author: Seppe Van Ael
permalink: /album-review/review-for-i-am-all-about-perspectives/
thumbnail: >-
  https://res.cloudinary.com/rockxxl/image/upload/fia-seppe.jpg
---
Pop punk band For I Am is in blijde verwachting. Na hun eerste EP '15 Minutes Late' komt dit weekend hun eerste langspeler 'All About Perspectives' uit. Voor wie deze band nog niet kent, For I Am speelt pop punk en is ergens te vinden tussen het vroegere werk van Bink-182 en Bad Religion, al is dit vijftal door z'n vele invloeden moeilijk te vergelijken met een bepaalde band. Waarin For I Am zich vooral onderscheidt zijn de vrouwelijke vocalen van zangeres Hanne. Met 'All About Perspectives' krijgen we 12 nummers voorgeschoteld die net zoals voorganger '15 Minutes Late' de beste punktunes uit de kast halen.

Beginnen doet 'All About Perspectives' met 'Simpleton For President', en ja hoor, dit nummer is een dikke middelvinger naar o.a. Donald Trump. Muzikaal weet 'Simpleton For President' de snelle kant op te gaan. Dit tempo gaat ook gewoon verder in 'Nightburn' en 'Or Was It Steve'. De sterkte van For I Am zit zonder twijfel in de geweldig aanstekelijke refreinen. Bij het iets rustigere 'It's You', 'Wayward', 'An Unusual Kind of Magic' '(ft. Tim Van Doorn) en 'Linda' is het eveneens keihard meezingen geblazen. Het lijkt wel of For I Am met deze vier nummers een kleine pauze inlast voor alles terug op z'n kop wordt gezet door het super snelle en bijna agressieve 'Laundry Man'. Met 'Home For Summer', 'Sticky Sweet' en 'Rob's Story', dat we al hoorden op de allereerste demo van de band, gaan we in gewoonlijke For I Am stijl verder. Single '(Make It Out) Alive' sluit 'All About Perspectives' af met een positieve noot. De backings op dit nummer worden gedaan door Hans Roofthooft van F.O.D. en zorgen weer voor dat extra beetje variatie.

'All About Perspectives' heeft alles in huis wat een goed album zou moeten hebben. De muziek is aanstekelijk, variatie is meer dan aanwezig, zonder de kern te verliezen, twee fantastische gastzangers zijn aanwezig en productioneel is er ook geen vuiltje aan de lucht. For I Am heeft een knap staaltje punkrock neer gezet dat nog lang zal blijven nazinderen. Met 'All About Perspectives' in de broekzak houdt niets of niemand deze band nog tegen om de wereld van de punkrock te veroveren.

score: 8,5/10

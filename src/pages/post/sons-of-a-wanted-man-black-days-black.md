---
id: 151
title: Sons Of A Wanted Man - Black Days Black Dust
category: Album reviews
groups: Sons Of A Wanted Man
album: Black Days Black Dust
date: 2016-10-22T12:08:06+00:00
author: Seppe Van Ael
layout: post
permalink: /album-review/review-sons-of-a-wanted-man-black-days-black/
image: tumblr_inline_ofg6z7pqux1uncqs0_1280-e1480422011642.jpg
---
Het Beringse gezelschap Sons Of A Wanted Man bracht op 5 oktober 2016 hun nieuwe EP ‘Black Days Black Dust’ uit. De heren brengen een gewaagde mix van Black Metal, Shoegaze, Post-Rock, Sludge, Hardcore en nog veel meer invloeden, maar om het even lekker gezellig te houden, zullen we het gewoon als ‘Post-Metal’ bestempelen. Post-Metal is in België goed vertegenwoordigd, met kleppers als Amenra en Oathbreaker, en deze Sons Of A Wanted Man zouden perfect in de platencollectie passen van een fan van de voorgaande bands. Deze band bracht eerder al een 7” uit met twee zeer geslaagde nummers. De opnamekwaliteit van deze plaat was wel minder goed als op hun nieuwe EP, maar het was zeker nog goed te smaken. Het nummer ‘3rd Sun’ is een nummer dat bij vele fans van het genre waarschijnlijk nog wel zal zijn bijgebleven met zijn emotionele, rustige, doch harde insteek. Maar hoe klinkt ‘Black Days Black Dust’ ten opzichte van deze 7”?

Opener ‘Dodenleer’ – de titel zegt genoeg – begint heel zwart en donker, de invloed van Black Metal is zeer duidelijk hoorbaar in de eerste minuut van het nummer. Daarna vertraagt alles een beetje meer, en krijgt het nummer een iets meer melodische insteek. Een zeer degelijke opener  van de EP. ‘Meander’ komt wat traag op gang, maar het is duidelijk dat er goed is nagedacht over hoe het nummer is opgebouwd. Het heeft eigenlijk de omgekeerde structuur van zijn voorganger, een trage, dromerige opbouw die overslaat in iets dat me op sommige momenten aan black metal doet denken, met soms een hardcoreriff ertussen gegooid. Deze jongens zijn duidelijk niet vies van verschillende genres moeiteloos in een nummer te stoppen, met een hele volle sound tot gevolg. Hun zanger heeft duidelijk ook geen problemen met het uitschreeuwen van heel ‘screeching’ vocalen, iets wat in dit nummer vooral naar voren komt. Het is echter wel zonde dat enkel deze kant van het vocale werk naar voren komt. Het moet gezegd worden dat hij echter veel meer aan kan, iets wat we duidelijk horen in het derde nummer ‘Thou Art Spiritless’, naar onze mening dé hit van de EP. ‘Spiritless’ is dit nummer echter allesbehalve. De introductieriff is zeer memorabel, en we horen zowaar zeer dromerige clean vocals, waarna het omslaat in een hardcoresound, waarna het weer omslaat in een rustiger stuk, waarna het plots omslaat in een veel zwartere sound, je kan het zo gek niet bedenken of deze gezochte manszonen schudden het uit hun mouw. Afsluiter ‘Black Days Black Dust’, de titelsong van hun EP, lijkt in het eerste deel van het nummer meer gericht op de mensen die van zware, sludgy Hardcore houden, met in het midden een emotioneel intermezzo.

Stop al je lokale bands uit de hele metalscene een paar minuten in de mixer, steek er nog wat extra vuiligheid bij, en je krijgt Sons Of A Wanted Man. Deze mannen weten duidelijk waar ze mee bezig zijn. Zet jezelf snel in een duistere, klamme kelder met enkel wat kaarslicht en deze EP, en je zal snel in je zwartste gedachten verzonken zijn met deze sloophamer van een EP.

score: 8,5/10
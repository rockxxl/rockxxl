---
id: 1344
title: Off The Cross - Divided Kingdom
category: Album reviews
groups: Off The Cross
album: Divided Kingdom
date: 2017-01-31T17:10:34+00:00
author: Seppe Van Ael
layout: post
permalink: /album-review/review-off-the-cross-divided-kingdom/
thumbnail: >-
  http://res.cloudinary.com/rockxxl/image/upload/15068942_1474952005866176_1836685400660767773_o.jpg
---
Na een kleine line-upwissel en het inslaan van een andere muzikale koers, veranderde het Antwerpse This Kid zijn naam naar Off The Cross. Tot onze grote verbazing verscheen Off The Cross ook op de affiche van Groezrock, waar ze hun allereerste show speelden. Vorige week verscheen ‘Divided Kingdom’. Dit album is de eerste langspeler, of beter gezegd, gewoonweg het eerste wapenfeit van dit viertal. We waren op zich al overtuigd door de machtige videoclip van het nummer ‘The Final Adjustment’, maar de vraag is of Off The Cross dit niveau gedurende de hele plaat kan blijven behouden.

Beginnen doen we met het nummer ‘Passenger’. Passenger wordt ingezet met een portie blastbeats en een orgelspel dat gedurende het hele nummer de achtergrond voor zijn rekening neemt. Ook de vocals weten ons meteen achterover te blazen. Het voelt vooral heel donker en bijna theatraal aan door het atypische gitaarspel, dit kunnen we wel smaken. Het doet ons wat denken aan het jongere werk van Avatar. ‘Book of Doom’ is een absolute headbanger die vooral gekenmerkt wordt door zijn meeslepende riff en zijn ongelofelijk aanstekelijk refrein. Dit telt ook voor ‘Confinement of Our Soul’, al klinkt deze op momenten dan weer wel wat mysterieuzer. De eerste interlude klinkt zoals verwacht: donker, mysterieus en ook weer op het randje van theatraal. Deze gaat dan ook perfect over in single ‘The Final Adjustment’. Het orgel komt hier terug en ook het donkere is weer aanwezig. The Final Adjustment weet dan ook perfect aan te sluiten bij opener Passenger. Titelsong ‘Divided Kingdom’ gaat dan weer lopen met de prijs van zwaarste nummer. Alles is hier lekker chaotisch en staat in contrast met de tweede interlude die deze keer bestaat uit een akoestische gitaar. Vervolgens is het de beurt aan ‘Phophet’. Dit is een traag en slepend nummer dat wordt bijgestaan door geweldig sterke grunts. Het kan bijna beschouwd worden als een doomnummer en staat lijnrecht tegenover ‘Black Herd’ dat het uiterste van de snelheidsmeter opzoekt. Ook ‘Megalomanic’ sluit aan bij ‘Black Herd’. Net voor het einde van Divided Kingdom krijgen we een derde interlude die het orgel nogmaals opzoekt. Afsluiten doen we met ‘Red Seas Flowing’ dat met zijn vijf minuten tevens ook de langste song van deze plaat is. Ook hier is de krachtige, donkere sound van Off The Cross van toepassing. Dit nummer sluit zonder twijfel deze plaat met glans af.

Een herkenbare sound, genoeg variatie en ijzersterke muzikanten is al wat je nodig hebt voor de succescocktail die we ‘Divided Kingdom’ noemen. Het is lang geleden dat we nog een plaat hebben gehoord waar je gewoonweg van weet dat er bloed, zweet en tranen zijn aan vooraf gegaan. Elk nummer opnieuw weet Off The Cross ons te verbazen. Wat een dijk van een plaat, wat een debuut! Ik moet er bijna een traantje bij wegpinken.

score: 9,5/10

---
id: 823
title: Muddler - Snøck Epos
category: Album reviews
groups: Muddler
album: Snøck Epos
date: 2016-12-09T11:51:29+00:00
author: Seppe Van Ael
layout: post
permalink: /album-review/review-muddler-snock-epos/
image: 15109501_1071787456253677_2134640988006888422_n-e1481279361593.jpg
---
****

Bands als Belgian Asociality en Fleddy Melculy, om er nu twee te noemen, combineren hardere muziek met Nederlandse teksten. De rode draad in dit verhaal is wel dat het bewust gaat lijken op een parodie. Maar wat als men dit serieus gaat aanpakken? Het antwoord ligt hem bij het Lierse viertal van Muddler. Deze band kwam net aanzetten met hun eerste EP ‘Snøck Epos’ die volledig in het teken staat van Nederlandstalige rock met een donker kantje, of zoals zij hun genre noemen: Snøck.

Beginnen doen we met single ‘Gouden Kooi’. Dit nummer start met een onheilspellend stukje gitaarwerk dat transformeert in een stevig stonerrock nummer met een ongelofelijk aanstekelijk refrein. Ik kreeg meteen zin om keihard mee te brullen, dat is dan weer het voordeel als je Nederlandse teksten gebruikt. Ook de korte screams die in Gouden Kooi gebruikt worden geven een hoop meer power aan het nummer. 'Gruis' ligt zowat in de lijn van Gouden Kooi, enkel wordt de duisterheidsfactor nog wat opgetrokken en krijgen we te maken met de eerste gitaarsolo van dit album. Als derde is het aan 'Brood en Spelen'. Weer krijgen we een intro voorgeschoteld die dit maal nog meer aansleept en dieper klinkt. Hoewel de bridge en de intro bijna sludgy gaan lijken hadden we graag dat tikkeltje extra kracht gezien. Afsluiter 'Beton' sluit over het algemeen ook weer aan bij 'Gouden Kooi' en 'Gruis' al is deze iets luchtiger. Misschien wel de perfecte afsluiter na drie zo'n energie rovende nummers.

Ik denk dat Muddler met Snøck Epos in hun opzet is geslaagd. Het duurde wel even voor we het Nederlandstalige concept volledig door hadden, maar eens je dit gewoon wordt wil je geen weg terug. Het voordeel is zoals eerder vermeld dat alles lekker makkelijk mee te zingen valt. Een nadeel is dan weer dat Muddler kwestie is van voor of tegen. Wij zijn alvast voor en hebben daar ook de volle 20 minuten van genoten. Snøck Epos mist misschien hier en daar nog een extra portie power, maar man, wat een debuut!

score: 7/10

---
title: 'review: 10 Rogue - Serpentine'
thumbnail: >-
  https://res.cloudinary.com/rockxxl/image/upload/17862471_1682105548473530_130309053145768066_n.jpg
date: 2017-06-05T11:25:03.000Z
category: Album reviews
author: Seppe Van Ael
album: Serpentine
permalink: /album-review/review-10-rogue-serpentine/
---
Wie kent er Idool winnaar Peter Evrard nog? Na zanger te zijn geweest van verschillende bands en een solo album te hebben uitgebracht besloot hij niet zo lang na Idool om muziek even aan de zijlijn te zetten. In 2014 ontstond het gloednieuwe '10 Rogue' met jawel, Peter aan de micro. Een aantal singles en videoclips verschenen al op internet maar hun debuutplaat 'Serpentine' is nu ook uit. Benieuwd wat dit vijftal 13 nummers lang voor ons in petto heeft.

Openen doet 'Serpentine' met het nummer 'Erased'. Meteen knallen de eerste gitaarriffs uit de boxen met een best wel groovy sound. De vocals beginnen dan weer redelijk rustig maar naar mate het nummer vordert veranderd dit in een stevig en aanstekelijk refrein. Uiteraard mag een gepaste gitaarsolo ook niet ontbreken. Deze lijn loopt mooi door in 'Amphetamine' maar het is single 'Dark Angel Princess' die het als eerste iets minder stevig aanpakt. De iets simpelere sound, aanstekelijke vocals en de alternatievere kant van de muziek kan ons wel smaken. Nog een iets minder hard nummer is 'Get Myself Free'. 'Get Myself Free' klinkt dan weer wel super old school en ook weer bleef dit nummer even in ons hoofd rondspoken. Hiermee misschien wel één van onze favoriete nummers van het album. Nog een stevige maar vooral smakelijke single is 'Love Hate'. Ook hier is meezingen geen vreemde aangelegenheid. Ten slotte sluit 'When Ya Down' 'Serpentine' in stijl af. Het nummer opent met de basgitaar en doet ons denken aan Motörhead door zijn zeer metalsound en snellere vocals.

Onze gedachten waren verdeeld toen we 'Serpentine' in de bus kregen. Onze grootste bezorgdheid was de relevantie van NOG een hardrock plaat. 10 Rogue heeft ons absoluut verrast en bewezen dat hardrock zeker nog relevant kan zijn. De aanstekelijke sound van de band gecombineerd met een portie groove, old schoolness en fantastische muzikanten zorgt voor een knal van formaat. 'Serpentine', een debuut om naar huis te schrijven!

score: 8,5/10

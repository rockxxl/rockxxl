---
id: 936
title: In Clear Sight - Dance of the Horae
category: Album reviews
groups: In Clear Sight
album: Dance of the Horae
date: 2016-12-29T15:21:25+00:00
author: Seppe Van Ael
layout: post
permalink: /album-review/review-in-clear-sight-dance-of-the-horae/
image: 14322523_1063192187083117_3717263511045170225_n.jpg
---
In Augustus begon de facebookpagina van het Antwerpse In Clear Sight stilaan terug tot leven te komen. Na een pauze van twee jaar is de band dan ook weer helemaal terug van weggeweest. Niet alleen een gloednieuwe line up en shows maar ook een nieuwe EP: Dance of the Horae. Benieuwd of ze met deze het succes van hun voorganger ‘Fuck Fairytales, This Is Reality’ uit 2011 kunnen evenaren.

Beginnen doen we met titeltrack ‘Dance of the Horae’. De agressiviteit die we gewoon zijn van In Clear Sight is nog steeds aanwezig, we merken wel dat de pure hardcore “alles kapot” riffs vervangen zijn door een meer melodieus maar vooral snel gitaarspel. Het toffe aan “de nieuwe” In Clear Sight is de meerstemmigheid die in de bijna elk refrein voorkomt. Het nummer Soulstealer sluit dan ook quasi perfect aan bij Dance of the Horae. ‘Homecoming’ deelt dan weer de eerste echte klappen uit. Na een krachtige intro krijgen we de eerste breakdowns te horen. Ook het einde van dit nummer brengt verrassingen met zich mee. Plots verschijnen er clean vocals ten tonele die bovendien ook nog eens netjes worden gebracht. De prijs van het meest metal nummer gaat dan weer naar ‘When Shadows Turn To Saviors’. Snelle riffs, veel melodie en vooral uiterst sterke screams. Als kers op de taart sluit When Shadows Turn To Saviors af met een geweldig snelle gitaarsolo. ‘Echoes’ knalt als laatste nummer net zo hard als zijn voorgangers, met het kleine verschil dat het refrein bijna volledig clean wordt gezongen. Met de meezingbare factor van Echoes kon dit album op geen betere manier afgesloten worden.

In Clear Sight is terug, en hoe! Natuurlijk zijn er een hoop verschillen te merken met twee jaar terug, maar dat maakt de band er absoluut niet minder op. De pure hardcore is ingeruild door metalcore en ook alles is net dat tikkeltje melodischer dan daarvoor. Een grote troef van In Clear Sight is de variatie die ze in hun nummers stoppen, en ook de clean vocals voegen echt wel iets toe aan de muziek van dit vijf-tal. Als dat allemaal nog niet genoeg is ziet de plaat er grafisch ook gewoon goed uit. In Clear Sight versie 2.0. Wij zijn er alvast klaar voor!

score: 8/10



---
id: 5269
title: Knocked Loose
category: Interviews
band: Knocked Loose
date: 2018-06-25T08:54:40+00:00
author: Seppe Van Ael
layout: post
permalink: /news/interview-knocked-loose/
thumbnail: >-
  http://res.cloudinary.com/rockxxl/image/upload/kockedloose_4x3.jpg
---
**Eén van de meest opkomende hardcore bands van het moment is zonder twijfel het Amerikaanse Knocked Loose. Met hun eerste full-album ‘Laugh Tracks’ kreeg de band heel wat mooie kansen voorgeschoteld, zo ook Graspop Metal Meeting. Hier zaten wij dan ook samen Knocked Loose zanger Bryan Garris en stelden hem enkele vragen.**

**Twee jaar geleden kwam jullie eerste full-album ‘Laugh Tracks’ uit. Sinds die release is het voor jullie zeer snel gegaan als band. Hoe is dat?**

We kunnen het amper zelf geloven. We zijn Knocked Loose gestart met de intentie om een plaat uit te brengen die we zelf erg goed vonden, meer niet. En zie waar we nu staan! We hebben natuurlijk wel erg hard gewerkt aan ‘Laugh Tracks’ en we hebben bijna non stop getoerd in Amerika. Het doet deugd om te weten dat al dat harde werk toch iets oplevert, ook al was het nooit de bedoeling om zelfs maar de oceaan over te steken naar Europa.

**We kunnen jullie stijl niet terugbrengen in één genre. Er zijn echter wel heel wat nieuwere bands die net zoals jullie trage, laag gestemde hardcore brengen. We denken dan aan bands als Code Orange, Malevolence,… Het lijkt stilaan op een trend. Hoe zie jij dat?**

Ik denk inderdaad ook dat het een trend is. Waarschijnlijk veranderen veel van die bands nog wel van koers in de loop der jaren. Bij ons voelt het alvast heel natuurlijk aan om dit soort muziek te maken en dat zullen we hoogstwaarschijnlijk ook gewoon blijven doen.

**Jullie zijn gestart als een soort punk band en dan gaan experimenteren met genres als death metal. Waarom was de keuze om beatdown/ hardcore te spelen er niet vanaf het begin?** 

In het begin hebben we veel gejamd in ons repetitielokaal en verschillende dingen geprobeerd. Een echte koers hadden we nog niet uitgestippeld. Uiteindelijk kwamen we dan uit op beatdown en hardcore. Dat voelde voor ons gewoon het meest comfortabel om te spelen. We zijn dan gestopt met experimenteren en hebben gewoon gespeeld wat voor ons het beste voelde.

**Jullie muziek is zeer agressief en je spoort ook constant mensen aan om te moshen. Waar trek je de lijn tussen agressief zijn voor een podium of gewoonweg agressiviteit in het algemeen?** 

Ik denk niet dat er echt een lijn is. Ik wil dat het publiek zo zot mogelijk doet en ik hou wel van een gewelddadige mosh pit. Ik wil natuurlijk wel niet dat er gewonden vallen.

**Jullie deden een Amerikaanse headlined tour met Terror als support. Het is super dat jullie dit hebben klaargespeeld. Terror zijn toch wel echt hardcore veteranen.** 

Terror is erg groot in Europa, maar in Amerika hebben ze hun pluimen al wat meer verloren. We hebben het geluk dat we in Amerika aan het bekender worden zijn en daardoor met bands als Terror op tour kunnen nemen. Terror bestaat natuurlijk al voor een hele tijd en de mensen die fan zijn van de band zijn vaak wat ouder. We willen Terror ook gewoon voorstellen aan het jongere publiek dat echt voor ons komt. Het is een beetje een win-win situatie. In Europa zou Terror ongetwijfeld boven ons op de affiche staan.

**Ik las dat je schrik hebt wanneer je niet op teksten kan komen. Vanwaar komt die angst?**

Klopt, iedereen die teksten schrijft heeft wel eens last van een schrijversblok. Ik weet niet vanwaar die komt, maar ik betrap mezelf elke keer weer op die angst. Ik zal echter nooit teksten schijven die ik niet meen.

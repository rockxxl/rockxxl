---
id: 2245
title: Young Hearts - In The Middle You'll Find Balance
category: Album reviews
groups: Young Hearts
album: In The Middle You'll Find Balance
date: 2017-04-20T19:28:18+00:00
author: Seppe Van Ael
layout: post
permalink: /album-review/review-young-hearts-in-the-middle-youll-find-balance/
thumbnail: >-
  http://res.cloudinary.com/rockxxl/image/upload/young-hearts.jpg
---
Een band die de Belgische punkscene nog stevig op zijn kop gaat zetten is ongetwijfeld 'Young Hearts'. Dit vijftal speelt snelle, melodische en bij wijle ook chaotische punkrock. Hun eerste EP 'Now's My Time' heeft sinds maart een opvolger 'In The Middle You'll Find Balance', maar dit keer in de vorm van een langspeler. Maak je gordel alvast stevig vast want deze plaat gaat snel, heel snel!

Beginnen doet 'In The Middle You'll Find Balance' met intro 'Roll In The Hay'. Deze maakt je klaar voor de echte start, single 'Animals'. Deze is zoals we van Young Hearts gewoon zijn lekker snel. Er hangt ook een beetje een donker sfeertje aan dit nummer in tegenstelling tot opvolger 'Shakes'. 'Shakes' heeft een zeer aanstekelijk refrein dat ook heel 90s aanvoelt. We moesten bij deze meteen denken aan bands als pakweg Strung Out. 'Shakes' heeft een sample als intro, hier maakt Young Hearts over het hele album wel vaker gebruik van. Met 'Start Over' kregen we een intro te horen, deze is enkel akoestische gitaar en stem. Natuurlijk is dit stilte voor de storm en knalt dit nummer na een halve minuut weer zoals nooit tevoren. De verrassing van deze plaat kwam met 'The Voice', een cover van jawel, John Farnham. Over een classic gesproken, en de Young Hearts versie is minstens even goed. 'Awesome' doet het dan weer wat rustiger aan. Het is nog steeds een stevig nummer maar deze is net iets trager en vrolijker als de andere songs. 'Awesome' doet ons zelfs een beetje denken aan New Found Glory. Na interlude 'Low Tidal Waves' krijgen we het eindnummer 'Balance'. 'Balance' klokt 4 minuten en 22 seconden en is daarmee ook het langste nummer van dit album. De tekst illustreert mooi de titel van 'In The Middle You'll Find Balance' en ook muzikaal is het typisch Young Hearts, op de breakdown na dan.

Met 'In The Middle You'll Find Balance' sta je een dik half uur garant voor misschien wel de snelste punkrock van België. Tegenover de EP 'Now's My Time' is er in deze plaat meer variatie gestoken, en laat dat nu net zijn wat we vooraf een beetje miste. 'In The Middle You'll Find Balance' is een knaller van een debuut geworden dat zonder twijfel nog verschillen potten zal breken. Nog steeds niet overtuigd? Kom dan volgende week meebrullen op Groezrock want het kan daar nog wel eens een feestje gaan worden!

score: 8,5/10

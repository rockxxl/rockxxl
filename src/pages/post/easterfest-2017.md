---
id: 2057
title: Easterfest 2017
category: Live reviews
date: 2017-04-03T15:39:02+00:00
author: Seppe Van Ael
layout: post
permalink: /live-review/live-review-easterfest-2017/
image: 16998240_10208428140283339_53361523186303396_n-e1491233263695.jpg
---
**Het was de allereerste editie van Easterfest waar lokale hardcore/punk/metal bands een plaats kunnen vinden op het podium. Voor de eerste editie kon de organisatie al vele straffe namen binnen de Belgische muziekscene bemachtigen dus ik vond het zeker nodig om naar Easterfest te trekken.**

Vroeg op de avond kreeg **Rhinestone** de eer om het festivalletje te openen. Veel volk was er nog niet omdat het amper half vijf in de namiddag was. Rhinestone is een vijfkoppige sludge metal band uit Sint-Niklaas en samen mochten ze optreden in hun stamcafé Den Eglantier. Hen maakte het niet uit dat het zo vroeg op de avond was en er een magere opkomst was. Hun set zat vol energie en ze namen het aanwezige publiek al meteen mee. Met emotionele vocals en subliem gitaarwerk speelden ze zeven nummers, onderandere een cover van ‘Something In The Way’ van Nirvana en de première van hun nieuwste lied ‘Brainwashed’. Voor de geïnteresseerden namen ze een handvol EPs mee die ze gratis uitdeelden na hun set.

Na de sterke openingsact stonden de mannen van **In Clear Sight** op het podium. Deze Antwerpse hardcore/metalcore band vloog er meteen in met de titelsong van hun laatste EP ‘Dance Of The Horae.’ Mijn eerste gedachte toen ze speelden was 'Wow, deze band is brutal.' Met een afwisseling van verscheurende screams, melodische elementen als instrumentale stukken en clean vocals, bracht In Clear Sight de perfecte balans tussen hard en zacht. In totaal speelde ze acht nummers, maar toch was hun half uurtje te snel voorbij. Ik had best nog even langer willen staren naar de fluoroze basgitaar van bassist Yannick, al luisterend naar In Clear Sight. Hardcore dancing was involved!

Vervolgens was het al tijd voor mijn persoonlijke favoriete band van de avond, namelijk hardcore/metalcore band **As Echoes Fade**. Deze mannen maakten het al meteen bekend dat ze uit Lier kwamen want: Lier equals plezier. Ze brachten slechts zes nummers, wat ik veel te weinig vond, maar tussen deze zes nummers door nam vocalist Cedric de tijd om de organisatie uitgebreid te bedanken. Ook gaf hij een heads up naar de andere bands die speelden die avond en spoorde hij ons aan om van zowel hen als de andere bands de merch te gaan checken, heel attent! Ze speelden een cover van ‘Haribo Macht Kinder Froh’ en kregen het publiek aan het zingen bij hun nummer ‘Generations.’

De volgende band kwam ook uit Lier. **Here Stands A Hero** beschouwen we als een ‘heavy music’ band omdat je ze simpelweg niet binnen één genre kunt plaatsen. Of dat erg is? Zeker niet! In hun set van zeven nummers en een intro was dit duidelijk te horen. We zweefden tussen brutale breakdowns, hemelse clean vocals en hardcore invloeden. De mix tussen verschillende stijlen werd perfect gebracht door de mannen van Here Stands A Hero. Intussen was er al een pak meer volk en de band had iedereen in het publiek mee. Eindigen deed de band met hun laatste nieuwe ‘Blind Eyes.’ Dit was de tweede keer dat ik HSAH zag en voor mij mogen er nog veel keren bij komen!

De enige niet-Vlaamse band van de avond waren de toppers van **Wolves Scream**. Weer een band die zich niet beplakt met de sticker van één genre. Deze vijfkoppige band uit Namen deelde het podium al met zeer grote namen in de scene maar toch blijven ze op hun beide voeten staan, ook op kleinere shows. Waarom ze het waard waren om te spelen met grote namen, toonden ze ons op Easterfest. Hun optreden was veruit het beste van de hele avond. Omdat ze iets meer tijd kregen, hadden ze tijd voor negen nummers. Intussen liep de zaal stilaan vol en kwam er ook meer beweging in het publiek.

Vervolgens waren **Moments** aan de beurt. Deze vijfkoppige melodic hardcore band uit Tessenderlo is zich goed aan het voorbereiden voor hun debuut op Groezrock eind deze maand. Heel veel valt er niet te zeggen over hun set want Moments weten exact waar ze mee bezig zijn en brengen keer op keer een knaller van een set, Easterfest was dus geen uitzondering. Ze brachten een sterke setlist met onder andere ‘Faith’, ‘The Voiceless’ en ‘Break The Chains.’ Het enige dat ik nog wil toevoegen is: doe zo verder en tot op Groezrock!

De headliners van de avond waren de heren van **Set Things Right**. Voor hen stond een volle Eglantier te wachten. Jammer genoeg liep het hier een beetje mis en waren er enkele technische problemen tijdens hun set. Ondanks de problemen bleven deze straffe mannen doorgaan en lieten ze zich door niets doen. Het publiek deed net hetzelfde. Er was een sfeer om ‘u’ tegen te zeggen, zeker omdat vocalist Roger en bassist Jos de hele tijd in het publiek vertoefden. Even na het debuut van hun album ‘Deathwish’, konden we niets anders verwachten dan enkele tracks er van live te horen: de titeltrack ‘Deathwish’, ‘The Winter’s Tale’, ‘So Fragile, So Frail’ en ‘Jesux 666.’ Verder brachten ze nog twee covers en werd de kers op de taart gezet met ‘Dear Erica’. Rond middernacht keerde ik terug naar huis. De optredens waren misschien al sinds half vijf bezig maar ze mochten gerust nog langer duren. De eerste editie van Easterfest was een dik feest. Op naar de volgende!
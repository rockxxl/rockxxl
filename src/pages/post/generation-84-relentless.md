---
id: 3814
title: Generation 84 - Relentless
category: Album reviews
groups: Generation 84
album: Relentless
date: 2018-01-11T20:12:20+00:00
author: Seppe Van Ael
layout: post
permalink: /album-review/review-generation-84-relentless/
thumbnail: >-
  https://res.cloudinary.com/rockxxl/image/upload/24058890_1960839960609695_2834522708231633272_n.jpg
---
Hoewel we een kleine twee jaar geleden EP ‘Let’s Do This!’ voorgeschoteld kregen, was het toch weer vijf jaar wachten op een nieuwe langspeler van punkband Generation 84. De volledige EP is echter opnieuw opgenomen en verzorgt de laatste vijf nummers van deze ‘Relentless’. Met een aantal line-upwissels achter de rug, is Generation 84 weer helemaal terug. Zoveel is zeker!

Wat bij EP ‘Let’s Do This!’ vooral opviel, was dat Generation 84 terug ging naar een soort jaren ‘90 hardcore sound: kort en krachtig. Hoewel nummers als ‘Redeemer’ en ‘Back On Stage’ dit voorbeeld volgen, is de algemene sound van Generation 84 veel diepgaander. Zo is de duur van de meeste nummers ook langer dan drie minuten. Nog een verschil zijn de screams die prominenter aanwezig zijn, zowel op de voorgrond als op de achtergrond. Nummers als pakweg opener ‘Potemkin Smile’ en ‘Razor Wired Sleepwalkers’ krijgen zo wat extra kracht toegestoken. Een andere troef van Generation 84 is aanstekelijkheid. ‘Empty Shot Glass’ heeft bijvoorbeeld een zeer meezingbaar refrein. Ook ‘Bedtime Stories’ geeft ons zin om luidkeels mee te brullen met een gezonde portie maatschappelijk geladen punkrock.

Met z’n 43 minuten is ‘Relentless’ een hele brok om te verwerken: energie, melodie,.. Ook de lyrics gaan uit goede gewoonte over politiek, religie en de maatschappij. Alle ingrediënten zijn aanwezig voor een perfecte punkplaat. Kwaliteit hadden we verwacht en kwaliteit hebben we gekregen. Generation 84 bestaat volgend jaar tien jaar, al zouden we het ten zeerste appreciëren om er nog eens tien bij te doen en nog veel van dit soort plaatjes te maken.

score: 8,5/10

---
id: 1866
title: State Champs (Trix, 2017)
category: Live reviews
date: 2017-03-14T16:32:24+00:00
author: Seppe Van Ael
layout: post
permalink: /live-review/live-review-state-champs-trix-2017/
thumbnail: >-
  http://res.cloudinary.com/rockxxl/image/upload/15220009_1148615031886323_6227064647380899619_n.jpg
---
De avond werd op gang getrapt door het Amerikaanse **Northbound**. Deze band, opgericht door Jonathon Fraser, startte als akoestisch project, maar groeide uit naar een volledige band. De opkomst van het publiek was mager, zeker in vergelijking met de andere bands van de avond. De toon was wel meteen gezet na hun eerste, en tevens bekendste nummer ‘Lucky Sentimental’. Northbound mag dan wel niet de meest technische band zijn, er heerst een goeie harmonie tussen de nummers en bandleden. Ze hebben hierin een uitstekende balans gevonden. Ook de leadvocals waren op en top. Er werd ook echt plezier gemaakt op het podium, zonder daarin te overdrijven.

Het publiek had het vijftal van **As It Is** meteen mee. De perfecte vocals van zanger Patty Walters sprongen er echt uit. Het zaalgeluid was bij As It Is ontzettend goed afgemixt, veel beter dan bij Northbound. As It Is maakt een perfecte balans tussen zachte en iets hardere passages. Dat zijn ook de mensen bij Graspop niet ontgaan. Deze band zou niet mijn eerste keuze zijn op een metal festival, en dat ondervonden de bandleden ook via social media. Ze maakten er ook live wat grapjes over en gingen verder met hun set. Ze brachten ook enkele akoestische nummers, wat voor heel veel sfeer onder het publiek zorgde. As It Is is de ideale band om te openen voor een headliner als State Champs.

Een uitverkochte Kavka, een plekje op Pukkelpop, da’s zeker al niet min. Nu was Trix aan de beurt. Dit was het laatste optreden op het Europese vaste land, want hierna trokken ze nog door de UK. **State Champs** is vooral gekend voor zijn happy pop-punk. Punkrock waar je gewoon instant ontzettend gelukkig van wordt. Die avond weerklonk er geen enkele valse noot, bij geen enkele zanger, ook niet bij Derek DiScanio. Het werd meteen duidelijk dat zij diegene waren die mochten headlinen, de redelijke opkomst zorgde meteen voor een goede sfeer. Ook op het podium merkte je dat ze zich echt amuseerden. Ze brachten een goeie mix van oude bekende nummers en nieuw werk. 'Remedy', 'Elevated', 'All You Are History', bijna alle nummers waren meezingers, of –indien je de tekst niet kende- meedansers. Blijven stilstaan was geen optie meer, daarvoor is de muziek gewoon te opgewekt. Het duurde dan ook niet lang vooraleer de eerste crowdsurfers het podium bereikte. Ook hier mocht het publiek genieten van twee akoestische songs, waarvan het mooie ‘If I’m Lucky’ misschien wel het bekendste is. Heel de zaal was meteen mee. Het was zowel voor de band als voor het publiek een zeer geslaagde avond. Misschien eindelijk eens tot op Groezrock?

Heartbreaktunes: http://www.heartbreaktunes.com/
---
id: 1295
title: Brent Bertels 
category: De Platenkast
groups: RockXXL/ Defined By Nature
date: 2017-01-28T15:27:52+00:00
author: Seppe Van Ael
layout: post
permalink: /news/de-platenkast-brent-bertels-rockxxl-pressure-commander/
image: 13737695_10208569727974254_8422491351195811477_o.jpg
---
**De 2de die RockXXL mag vertegenwoordigen in de platenkast is Brent. Tot vorig jaar zong hij in beatdown band Draw the Line maar ook bij post-metal band Pressure Commander is de micro van Brent. Geen twijfel mogelijk dat deze een harde platenkast gaat worden.**

**Om te beginnen: cd of vinyl?**

Aangezien ik geen platenspeler heb, zal ik hier voor cd moeten gaan! Ze zijn natuurlijk ook een pak praktischer dan vinylplaten omdat ze minder plek in beslag nemen. Ik heb echter wel een plaat van Cattle Decapitation, omdat ze gewoon te mooi was om te laten liggen. Spijtig genoeg heb ik ze nog maar eenmaal kunnen afspelen.

**Door welke plaat ben je echt in aanraking gekomen met de muziek die je nu luistert?**

Slipknot – Vol 3: The Subliminal Verses

Ik ging vroeger enkele keren per jaar naar de platenwinkel met mijn moeder, waar ik altijd ‘het hardste wat ze hadden’ vroeg. In het begin vond de verkoper het wat onwennig om metal mee te geven aan iemand van 9 jaar, maar na ongeveer een jaar had hij door dat ik het effectief meende. Dit was het eerste metal full album dat ik ooit gekocht heb, en ik ben er nog steeds niet uitgegroeid blijkbaar.

**Wat is je favoriete Belgische plaat?**

Angelskin – I Line Dance Wherever The Fuck I Want

Op mijn eerste lokale hardcoreshow, als een onwennige 15-jarige tussen al die ‘grote mensen’ in het publiek, zag ik Angelskin als eerste band ooit. Hun nummer ‘Breekt Dees Kot Af’ was al talloze keren op mijn playlist gepasseerd toen iedereen zijn muziek nog zocht via MySpace, ver terug in de tijd. Toen bleken ze gewoon van bij mij in de buurt te zijn. Deze band heeft dus altijd een speciale plaats in mijn hart gehad. Vroeger ging ik vaak naar hun shows, en deze plaat kan dus niet ontbreken in mijn collectie. Ik heb ze zo vaak gedraaid dat ik elk nummer elke keer weer van begin tot einde mee brul en ze toch na zes jaar zeker nog eens maandelijks de revue passeert.

**Welke plaat is de ‘guilty Pleasure’ uit je platenkast?**

Sunrise Avenue – On The Way To Wonderland

Na hun hit ‘Fairytale Gone Bad’ heb ik geen seconde getwijfeld om hun album te kopen. Waarom ik dat heb gedaan, is me tot op de dag van vandaag nog steeds een raadsel, maar ik gun dat one-hit-wonderbandje toch af en toe nog eens wat speeltijd, vooral als er zeker niemand anders in de buurt is.

**Op welke plaat kan je je eens goed afreageren?**

Spite – Spite

Zonder twijfel mijn favoriete afreageerplaat wegens alle agressie en ‘insanity’ in de plaat, je hoort de zanger meer en meer zijn verstand verliezen naarmate het album vordert. Een van de meest boze albums die ik ooit gehoord heb.

**Een vriend vraagt je advies over metal. Welke plaat raad je hem aan?**

Een veel te moeilijke vraag die ik nooit zou kunnen beantwoorden. Er is te veel keuze en het genre an sich is al zo uiteenlopend en vertakt in zo veel subgenres dat het heel moeilijk wordt een plaat uit te kiezen die het prototype van metal belichaamt.

**Heb je een absolute top 3?**

1. Letlive. – The Blackest Beautiful

2. Vanna – The Few And The Far Between

3. Antagonist A.D. – Haunt Me As I Roam
---
id: 3268
title: "voorbeschouwing: Impericon Never Say Die Tour 2017"
date: 2017-11-04T09:47:21+00:00
author: Seppe Van Ael
layout: post
permalink: /news/voorbeschouwing-impericon-never-say-die-tour-2017/
image: neversaydietour2017_full-e1509788676695.jpg
---
**Op 4 november 2017 passeert Impericons grootste tour van het jaar weer langs België. Hoewel we de voorbije jaren verwelkomd werden in Antwerpen, moeten we dit jaar richting Brugge om deze tour te aanschouwen. Impericon zet dit jaar Lorna Shore, Polaris, Sworn In, Kublai Khan, Chelsea Grin, Deez Nuts en Emmure op de affiche, dus we kunnen zonder aarzelen zeggen dat het weer een knaller van formaat zal worden.**

HeartBreakTunes:

http://www.heartbreaktunes.com/

De avond zal afgetrapt worden door het Amerikaanse Lorna Shore. Voor de mensen die niet bekend zijn met deze band, kunnen we ze voorstellen als volgt: snoeiharde deathcore met, zeker in hun latere werk, veel invloeden van black metal. Hoewel zanger Tom Barber sinds hun ontstaan in 2010 het enige originele lid van de band is, is hun line-up sinds 2012 vrij stabiel gebleven. Met hun debuutalbum ‘Psalms’ uit 2015 kwamen ze in het gezichtsveld van het grote publiek, en sinds hun opvolgalbum ‘Flesh Coffin’, dat eerder dit jaar uitkwam, zijn ze nu ook klaar om de wereld te veroveren. En beginnen doen ze bij Europa. Hun set zal waarschijnlijk de kortste van de avond zijn, maar hopelijk komt iedereen deze upcoming deathcoregiganten al vrij vroeg op de avond aanschouwen. De hardste band van de avond is dan ook de eerste van de avond.



De volgende band van de avond is Polaris, een progressive metalcoreband uit Australië. Dit vijftal is nog niet zo bekend bij het grote publiek, en is – als we Facebook als maatstaf mogen nemen – zelfs minder bekend dan Lorna Shore. Dat deze band serieus aan het groeien is, mogen we zeker aannemen. Toen we eerder dit jaar een interview deden met Thy Art Is Murder, vermeldde CJ Polaris zelfs als de beste opkomende band van het moment. Ik sta zijn mening bij, want Polaris weet de perfecte balans te vinden tussen meezingbare refreinen, zeer technisch gitaarwerk en overall een hele goeie groove in hun nummers. Gisteren brachten ze hun debuutalbum uit, waarvan ze onder andere de single ‘Lucid’ als preview gaven.



Sworn In debuteert ook in België, maar dit zag iedereen al enkele jaren aankomen. Gestart als een rauwe deathcore/metalcoreband, maar ondertussen geëvolueerd naar een metalcoreband die heel wat invloeden van nu metal incorporeert, is Sworn In een band die waarschijnlijk staat te popelen om de Europese podia te vernietigen. Vele mensen haakten af nadat hun sound omsloeg na hun album ‘The Death Card’, maar hun fanbase breidde zich met deze sound ook wel uit. ‘The Lovers/The Devil’ uit 2015 en het recent uitgebrachte ‘All Smiles’ bevatten nochtans heel wat zeer emotionele momenten die minder tot uiting kwamen op eerdere releases, en Tyler Dennen is zowat het icoon geworden van deze specifieke stijl. Ze durven clean vocals incorporeren, ze durven te experimenteren met hun sound, maar overtuigen doen ze niet per se op elk nummer. Hopelijk spelen ze een set met nummers uit heel hun oeuvre om een zo breed mogelijk publiek aan te spreken. Vergelijk bijvoorbeeld ‘Snake Eyes’ uit 2013 met ‘Make It Hurt’, dat dit jaar uitkwam.



De volgende band op het lijstje is Kublai Khan, een rauwe metalcore/hardcoreband die ondertussen ook al acht jaar mee gaat. Deze band is echter pas in 2014 ontploft met hun debuutalbum ‘Balancing Survival and Happiness’ dat ze uitbrachten op Artery Records. Sinds hun recentste release ‘Nomad’, eerder dit jaar, zijn ze overgestapt naar het bekendere Rise Records. Kublai Khan staat bekend om hun rauwe, ongekuiste vocals die heel hevig naar hardcore neigen en hun hevige breakdowns. Alles kapot bij deze band, dat is een ding dat zeker is. Beweging zal er zeker zijn. Geniet alvast van hun hit ‘Smoke And Mirrors’ uit 2015:



Hierna zijn de drie grotere bands aan de beurt. Beginnen doen we met Chelsea Grin, een deathcoreband die al jaren meegaat en waar al heel wat inkt over gevloeid is. Hun oeuvre is zeer gevarieerd, en Chelsea Grin heeft met elk album wel een andere insteek, van het met clean vocals overgoten ‘Evolve’ tot het meer progressieve ‘Ashes To Ashes’ tot hun meer naar hun oude sound neigende ‘Self Inflicted’. Ook is hun self titled EP niet weg te denken uit de gedachten van iedereen die dit genre apprecieert. We weten niet wat hun set gaat inhouden, maar hopen toch wel van elk album wat werk te horen. Hoewel hun lyrics soms een beetje cringy overkomen, zeker voor een band die al zo lang mee gaat, zijn Chelsea Grin toch meesters in het genre, die toch de durf hebben om elke release een beetje anders aan te pakken. Persoonlijk hopen we ook dat enkele oudere nummers (bijvoorbeeld het alom bekende ‘Recreant’) de revue passeren, maar dit is natuurlijk afwachten.



Van crushing deathcore naar meezingbare hardcore met de nodige portie hip hop en humor, van Chelsea Grin naar Deez Nuts. Deze Australiërs hebben een groot ‘love them or hate them’-gehalte, maar over het algemeen zijn shows van Deez Nuts één groot feest. Met hits als ‘Your Mother Should Have Swallowed You’, ‘Band Of Brothers’ en ‘Stay True’, om er maar enkelen op te noemen, kunnen we er zeker van zijn dat er veel mensen zullen crowdsurfen en elkaar bespringen om toch maar even met JJ Peters mee te kunnen brullen. De laatste jaren hebben ze hun sound wat aangepast en mag alles wat sneller en rauwer, maar deze band heeft met hun liveshows en albums de laatste jaren al zodanig veel bewezen dat ze hun plaats op deze tour echt wel verdienen. Of België Deez Nuts nog niet beu is? Wij alvast niet, aangezien elke show een feest is. Fan of niet: They make music for the old and the new… Stay True!



Als headliner staat Emmure geprogrammeerd. Deze band heeft blijkbaar de laatste jaren een vaste spot op deze tour, maar ze stijgen precies elk jaar een plaatsje. Emmure is ook een band die in bepaalde kringen niet echt geapprecieerd wordt, omdat ze vaak hetzelfde zouden klinken en hun lyrics niet echt fantastisch zijn. Ook kwam frontman Frankie Palmeri in negatief daglicht nadat hij de rest van de band op straat zette en de naam Emmure op zichzelf voortzette. Hij vond echter een nieuwe line-up, en wat voor een. Om de mensen die bij de laatste albums afhaakten en Emmure niet meer gevolgd hebben wat op te beuren: hun laatste release klonk veel beter dan alles wat ze na ‘Speaker Of The Dead’ uitbrachten, en was muzikaal veel interessanter dan al hun eerdere werk. Hopelijk spelen ze ook wat van hun hits van ‘Goodbye To The Gallows’, waarmee ze uitbraken. Emmure is gewoonweg de perfecte band om jezelf op af te reageren en haat te spuwen. Voor iedereen die met persoonlijke problemen zit, kan Emmure helend werken. Gewoon een uurtje kwade dingen roepen samen met Frankie, en alles wordt beter. We vragen ons af of er na deze tour nog iets van Het Entrepot gaat overschieten, want de agressiefste band staat als laatste geprogrammeerd. Voor de mensen die niet kunnen wachten:
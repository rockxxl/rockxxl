---
id: 2321
title: Moments
category: Interviews
band: Moments
date: 2017-05-03T13:14:52+00:00
author: Seppe Van Ael
layout: post
permalink: /news/interview-moments/
image: 15418591_1458392430845477_8597358955220313955_o-e1492712199670.jpg
---
**Zaterdag zaten we neer met het vijftal van Moments net na hun geweldig optreden op Groezrock. We hadden het over festivals, de Belgische hardcore scene en hun nieuwe EP 'Outlast'. **

**
  
Jullie staan ondertussen voor de tweede keer op Groezrock, hoe voelt het om hier terug te zijn?**

Geweldig, zo simpel is het. Het is drie jaar geleden dat we hier voor de eerste keer speelden en ik denk dat de tweede keer alles heeft overtroffen. Het is een heel leuke beloning voor al het harde werk dat we leveren. Om op festivals als Groezrock te mogen spelen, daar doen we het voor. Het was prachtig.

**Jullie blijven steeds groeien. Staan er grote dingen op de planning waarover je iets mag zeggen?**

Grote dingen, dat is de vraag. Er komt een nieuwe EP aan en de vraag is hoe die ontvangen zal worden. We doen gewoon ons best, elke dag, elke week opnieuw, om te blijven groeien en we zullen zien waar dat zal eindigen. We proberen gewoon met onze nieuwe EP goede muziek te leveren en we hopen dat hij zo goed ontvangen zal worden als ons vorige werk. Er zit erg veel werk en tijd in de nieuwe EP. Het heeft ons heel veel moeite gekost om dit klaar te spelen. We hebben er veel harder aan gewerkt dan aan de vorige. Het heeft veel meer tijd en moeite gekost maar we willen geen half werk meer leveren. We willen met iets komen waar we honderd procent achter staan en ik denk wel dat het ons gelukt is. Er komen ook nog grote dingen aan: Jera on Air, Antwerp Metal Fest en een Europese tour. We hebben dus een aantal leuke dingen in ons vooruitzicht.

**Jullie headlinen vaak shows zowel in België als in het buitenland. We merken dat jullie publiek show per show stijgt.**

Je moet starten van “beneden” af, maar bij ons valt het nog voor dat er niet zo veel volk is. Natuurlijk is het leuker als je mag openen voor grotere bands, zoals in ons geval, Stick To Your Guns en Our Last Night. De scene in België is een beetje aan het sterven als het over lokale shows en groepen gaat. Het is jammer, maar voor ons maakt het niet zo veel uit hoe veel volk er voor ons staat. We doen dit graag en amuseren ons als we optredens doen. Als er nu vijf of vijfhonderd mensen staan, we zijn altijd even gemotiveerd om een degelijke show neer te zetten. Het is altijd leuk als er meer volk staat maar we doen het voor ons plezier. Support your locals.

**Vinden jullie dat er een groot verschil is tussen festivals en lokale shows?** 

Ja, sowieso. Dit is de grootste show dat we ooit hebben gespeeld. Ook in het buitenland hebben we al festivals gespeeld met een redelijk grote opkomst maar ik denk dat Groezrock er toch bovenuit stak. Het verschil tussen gewone shows en festivals is dat festivals tot in de details geregeld worden. Shows als vandaag krijgen veel meer aandacht van de media en dat is het probleem vandaag in de Belgische hardcore scene. De lokale shows krijgen niet de aandacht die festivals krijgen. Het is prachtig dat mensen lokale shows organiseren maar die worden niet naar buiten gebracht op bijvoorbeeld een medium als de radio. Bij festivals zit er zo veel reclame rond. We zouden terug meer achter de lokale shows moeten staan en samen er bovenop komen. Het is echt spijtig dat lokale shows niet de aandacht krijgen die ze verdienen. Er zit zo veel tijd en werk in voor de mensen die zulke shows organiseren en dan is het jammer dat de opkomst vaak niet zo groot is.

**Jullie zijn al op Europese tour geweest. Hoe werden jullie daar ontvangen? Is er een groot verschil tussen het publiek hier en daar?**

Het was de eerste keer dat we alleen op headline tour gingen. We speelden onder andere in Duitsland en Tsjechië. In Tsjechië speelden we in een klein dorpje en we verwachtten niet dat er veel volk zou komen opdagen. Het was de zotste show van de hele tour. Ze zijn er redelijk gestoord. Je merkt van land tot land een verschil in publiek dus je hebt overal waar je komt een verrassing op je wachten. We werden op de meeste shows op onze vorige tour goed ontvangen. De mensen waren vriendelijk en hebben ons goed geholpen met alles. Als je als headliner op tour gaat, wordt je op een andere manier bekeken dan als support act. Mensen komen voor ons naar de show en daardoor wordt je anders behandeld. Als je op komt zijn ze blij dat ze ons zien en zijn ze meteen helemaal mee. Dat is echt leuk aan buitenlandse shows. Duitsland en Tsjechië waren voor ons op die tour het zotste. Dat was echt tof. Maar weer, op tour, heb je net hetzelfde. Je hebt shows van dertig man, shows van honderd man, dat verschilt altijd. We hebben ons desondanks op elke show geamuseerd en daar draait het om. Je leert mensen kennen, mensen die onze muziek leren kennen. Daar doen we het voor.

**Hebben jullie, buiten muziek, hobby’s om jullie creativiteit te stimuleren?** 

We hebben enorm veel hobby’s: andere muziekprojecten, sport,… We zijn allemaal met heel veel dingen bezig waardoor het vaak ook wel goed plannen is om bijvoorbeeld festivals als deze allemaal klaar te krijgen. Mensen komen naar shows en kijken naar onze set maar niemand denkt er bij na wat er allemaal achter zit. Om dit klaar te krijgen moeten we echt goed puzzelen. We doen veel dingen buiten Moments. Liever bezig zijn dan stil zitten is ons motto.

**Jullie nieuwe single 'What If' werd gepost op Metalinjection. Hoe hebben jullie dit voor mekaar gekregen?**

We hebben een management in Engeland zitten. Het is een heel leuke samenwerking. Zij proberen ons zo goed mogelijk naar buiten te brengen en via via is onze single terecht gekomen bij Metalinjection. We waren erg blij omdat het veel groter dan dat bijna niet kan gaan, maar er komen nog grote dingen aan. Er staan nog dingen op de planning die daar misschien nog wel aan kunnen evenaren. Dat wordt een beetje afwachten.

**Over nieuwe muziek gesproken: kunnen jullie iets vertellen over de nieuwe EP?**

We hebben er heel lang over gedaan omdat we het deftig wouden doen. We hebben niet zo zeer een centraal thema gekozen, gewoon bepaalde punten waarover we onze mening kwijt wilden. Het is van alles, van actualiteit naar onze kijk op dingen. We hebben onze EP bewust “Outlast” genoemd omdat we, zoals eerder gezegd, het vermoeden hebben dat het moeilijker en moeilijker wordt op de lokale shows in België. We willen er mee zeggen dat als we er samen achter staan, we dit kunnen overwinnen en onze lokale scene weer groots kunnen maken. Dat is het idee achter onze EP. De thema’s van desbetreffende nummers zullen we op onze release show bekend maken. We doen gewoon onze uiterste best en we maken plezier!

---
title: Miss May I
thumbnail: >-
  https://res.cloudinary.com/rockxxl/image/upload/v1548268365/miss-may-i-klein.png
date: 2017-05-04T14:09:08.000Z
category: Interviews
author: Seppe Van Ael
permalink: /news/interview-miss-may-i/
---
**Op 18 april gingen we praten met Levi Benton en Ryan Neff van Miss May I op de Heaven and Hell tour in het Antwerpse Zappa. We hadden het over het tourleven, het publiek en over hun nieuwe werk.**

**De Heaven and Hell tour is pas begonnen. Hoe voelt het om shows te doen die zo divers zijn qua genre?**

Het is zeer cool dat deze tour zo diverse is, net omdat we al zo lang geen diverse tour meer gedaan hebben. Toen we met deze band begonnen, deden we altijd diverse tours, waar we meestal dan nog de enige hevige band op heel de tour waren. Daarom zijn we dus heel blij om deel te zijn van deze tour, en vooral om weer in Europa te zijn.

**Hoe lang is het dan geleden dat jullie hier nog stonden. De laatste keer die wij ons kunnen herinneren is Graspop 2014.**

Dat klopt. Dat was onze laatste show in België, ik denk zelfs Europa. Graspop was gek! We zullen echter veel vaker weer in Europa te zien zijn, omdat ons nieuw label onder Nuclear Blast hier valt. Europa wordt dus een beetje onze tweede thuis.

**Denk je dat het publiek enthousiast is over alle bands op deze tour?**

Ja, en dat is best moeilijk. Het is gek om mensen te zien met een trui van Thy Art Is Murder en een pet van Casey. Op de Impericon Festivals zijn er nog diversere bands, zeker 20 die helemaal niet hetzelfde klinken, dus is het mooi om te zien dat mensen alle bands respecteren.

**Is het publiek volgens jullie deze dagen meer of minder enthousiast dan vroeger? Hebben jullie technieken om het publiek warm te krijgen?**

We zijn een band die het publiek echt mee probeert te laten doen, en dat is in zalen als deze (Zappa, red.) soms wat moeilijk omdat er geen barricade is. Je kan niet echt aan mensen vragen om te crowdsurfen naar voren, dus een deel van wat we zouden zeggen kunnen we dus al niet doen. We willen natuurlijk dat het publiek mee doet, dus wat ik doe is alles één keer van het publiek vragen. Wanneer ik een circlepit wil zien, spelen we een ‘circlepit-nummer’, wanneer ik een wall of death wil zien, spelen we een ‘wall of death-nummer’, wat dat ook mag zijn, en dat is het. We proberen niet al te veel te herhalen, en dat maakt het interessant voor het publiek. We vragen niet constant aan iedereen om hun handen omhoog te houden, want dat zou saai worden. We zijn al lang niet meer in Europa geweest, dus we weten ook niet hoe het publiek hier geëvolueerd is. Vandaag was er niet veel beweging in de zaal, maar dat is niet noodzakelijk slecht. Persoonlijk beweeg ik zelf nooit op shows; ik het nog nooit in een pit gestaan. Ik laat ze enkel ontstaan, ik laat ze gebeuren. Onze drummer is bijvoorbeeld ooit knock-out gegaan in de pit, zodat we hem in ons busje moesten leggen. Daarom doe ik dat dus niet, ik ben maar een klein ventje _(lacht)_.

**Verschillen Amerikaanse en Europese toeschouwers van elkaar?**

Jullie denken misschien dat Europa een heel pak minder gek is, maar wij denken net dat Europa een pak gekker is. Als ik ooit kom te sterven, wil ik dat dat de hemel voor me is. Gewoon ik die Europese festivals sta te spelen voor eeuwig en altijd. Er is een soort broederschap op Europese festivals dat wanneer men een band echt goed vindt, iedereen altijd mee zit te zingen. In sommige delen van Amerika zijn er in het publiek een pak meer ‘cool guys’, waar de band zich echt moet bewijzen vooraleer ze zulke dingen doen. Om een voorbeeld te geven, in Leipzig speelde In Hearts Wake om 12:30 en er stonden 9000 mensen mee te zingen. Het is hier best gek.

**Wat was jullie favoriete tour ooit?**

We zijn ondertussen al acht jaar aan het touren, het begint te tellen…

_Levi:_ Mijn favoriete tour was er eentje met Five Finger Death Punch, een hele grote arena tour. Ik had nooit gedacht dat ik in arena’s zou spelen met een metalband, dus dat doen was best wel gestoord.

_Ryan:_ Mijne was zonder twijfel Mayhem Fest, maar de Europese festivals zijn ook geweldig. Ik ga stoppen met antwoorden geven, want ik ga gewoon heel de tijd tours blijven opnoemen.

**Wat zou jullie droomtour zijn? Je mag iedereen kiezen, levend of dood.**

_Levi:_ Ik wil touren met Pantera. Oh, en Slipknot. Wanneer ik hun DVD’s kijk, wordt het publiek echt gek. Ik wil op die tour zijn, ik wil daar echt elke avond zijn. Ook nog White Zombie. Dat zou eigenlijk nog geen slechte tour zijn. Wij, White Zombie, Pantera en Slipknot. In een grote arena. Gewoon heel groots en ‘over the top’.

_Ryan:_ Mijn droomtour hadden we zelfs bijna beet, met Killswitch Engage en As I Lay Dying, maar die is helaas nooit gebeurd.

**Hebben jullie een soort van ritueel voor de show?**

We geven elkaar een vuistje. Iedereen moet meedoen, anders is het een slechte show. En het gebeurt echt! Ik weet dat het raar klinkt, maar wanneer we elkaar geen vuistje geven, is de show slecht. Ik weet dat er veel bands echt ‘chants’ hebben en zo van die dingen, maar voor ons is een vuistje genoeg. Het mag ook niet gebeuren voor de intro of na de intro, het moet gebeuren wanneer we het podium oplopen.

**Kunnen we een gelijkaardige sound als ‘Lost In The Grey’ verwachten op de rest van het album?** 

We droppen misschien nog een single voor het album uitkomt, maar eigenlijk is het album ‘all over the place’. Het album klinkt gewoon groots, over the top, met een mooie lead. Het is zowat een rock/metal arena-achtig album. Er zijn ongeveer een viertal nummers die zowat klinken als ‘Lost In The Grey’. We konden eigenlijk niet echt beslissen welk nummer we eerst wilden releasen. Er was een grote innerlijke strijd of dit wel het beste nummer was, maar ons platenlabel zei ons: “Dit is hem.”. We zeiden aanvankelijk “nee, we doen dit niet”, maar ze bleven volhouden, het werd uitgebracht en iedereen vond het fantastisch. Leuk om te horen!

**Kunnen we binnenkort een headlining tour verwachten?**

Ja, zelfs net na deze tour. We zijn waarschijnlijk terug in Europa voor het einde van het jaar, maar ik kan nog niet zeggen wat we gaan doen. Maar het gaat groot worden. We zijn ook van plan om veel meer terug in Europa te staan, maar de laatste keer dat we hier in de buurt waren was op Slam Dunk in het Verenigd Koninkrijk.

---
id: 4373
title: Homer Farewell Show 2018
category: Live reviews
date: 2018-02-25T15:18:43+00:00
author: Seppe Van Ael
layout: post
permalink: /live-review/live-review-homer-farewell-show-2018/
image: homerrr.jpg
---
**Aan alle mooie liedjes komt een eind, dus ook aan punkrock/ hardcore band Homer. Na twintig jaar trouwe dienst hield dit viertal er gisterenavond mee op. Voor een laatste maal zette de band een show op poten in de Klinker Club in Aarschot. Op de affiche stonden ook Team Peligro en Break Of Day.  Als dit alles nog niet genoeg was, kreeg iedereen bij binnenkomst nog een exemplaar van hun laatste EP ‘The Last Raid’ mee naar huis. Bij het zien van de goed gevulde zaal werd het ons al duidelijk: dit beloofde een avond te worden die we niet snel zullen vergeten.** 

**Team Peligro** mocht de spits afbijten. Deze nieuwe band met (ex) leden van onder andere Victims of Society, Five Days Off en Generation 84 ging back to the basics. Surfpunk, zo omschrijven ze hun stijl. We hoorden invloeden van Black Flag, Minor Threat, Bad Religion en andere bands die wij maar al te graag luisteren. Team Peligro viel dus in de smaak. De Klinker was nog niet helemaal gevuld, maar degene die aanwezig waren konden getuigen dat Team Peligro klaar is voor kleine én grote podia. Wij kijken alvast uit naar hun eerste plaatje, dat blijkbaar al is opgenomen. Hun muziek hoort luidkeels te worden meegezongen.

Type ‘Homer live’ in op youtube en de bovenste video in de rij is een livevideo uit 2008 ft. Teun van **Break Of Day**. De eerste keer dat Break Of Day met Homer op de affiche stond is ook al weer twaalf jaar geleden. Geen onlogische keuze dus dat deze band ook dit keer werd uitgenodigd. Break Of Day treedt nog maar af, en toe op en nam deze kans dan ook met open armen om het publiek een show van jewelste te geven. Vanaf seconde één spatte de energie gewoonweg van het podium. De band kan een aardig potje spelen en ook zanger Teun heeft een stem om U tegen te zeggen. Alles was technisch maar ook heel strak gebracht. We hoorden iemand achter ons zeggen: “Die hebben iets weg van de oudere nummers van Rise Against.” En jawel, dat is exact wat wij ook dachten. We hopen Break Of Day snel terug te zien om een groot podium want daar komt deze band nog het beste tot z’n recht.

De band waar de avond om draaide was uiteraard **Homer**. Na twintig jaar bestaan te hebben, besloot deze Vlaams-Brabantse band ermee op te houden. We kunnen met ons hand op het hart zeggen: moest Homer niet bestaan hebben zou de hele scene in Vlaams-Brabant en uitgebreid naar Vlaanderen er ongetwijfeld minder levendig hebben uitgezien. Dit zorgde zoals verwacht voor een tot de nok gevulde Klinker Club. Na een epische trompetten intro was het dan eindelijk zover: het laatste optreden van Homer. De band startte met een nummer uit hun gloednieuwe maar tevens laatste EP ‘The Last Raid’. Bij het tweede nummer opende de moshpit en dat bleef zo tot de band de gitaren na bijna twee uur neerlegde. De set van Homer was zoals verwacht heel gevarieerd. Nummers uit hun laatste plaatjes zoals ‘Loved Loss’ en ‘The Politics Of Make Believe’ kwamen aan bod, maar ook oudere en meer punk getinte nummers. Zelfs één van de weinige ska punk nummers die Homer ooit maakte, werd gespeeld. De liefde en energie die de band overdroeg aan het publiek en andersom zorgde voor een soort chemie waardoor het allemaal één groot feest werd. Homer haalde ook wat gasten zoals Teun van Break Of Day op het podium om een nummer mee te spelen. Na een uur en drie kwartier gespeeld te hebben, stapte zanger Johan van het podium en hield de rest van de band  nog een instrumentale jam. Enkele fans en vrienden van de band gingen mee op het podium om nog een laatste keer te brullen of zelfs om basgitaar te spelen. Een beter afscheid was bijna ondenkbaar geweest. Wat een avond, wat een feest: Homer, you’ll be missed!